<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>zena_sedmi_klicu-4</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="zena_sedmi_klicu-4" xml:lang="cs-CZ">
		<div class="Z-kladn--textový-r-meček">
			<p id="_idParaDest-1" class="MLP_uroven1_zvlastni_pripady ParaOverride-1">Předmluva</p>
			<p class="MLP_text_bez1radku ParaOverride-1">Osudy příběhů se často zdají být poutavější než osudy lidské. Tedy než osudy těch, kdo příběhy nesou svými životy, a&#160;jakmile opustí tento svět, ponechávají z&#160;nich jen mozaikovou tříšť v&#160;tekoucích životech svých blízkých.</p>
			<p class="MLP_text ParaOverride-1">Je lživá taková představa, podle níž příběh s&#160;poutavým osudem může být vyprávěn pouze někým, kdo žije takříkajíc za hranicemi naší každodennosti. Za nositele takových příběhů jsou často považováni černošští jazzoví saxofonisté, profesionální potápěči (zejména ti v&#160;ochranných oblecích proti žralokům), myslivci s&#160;chorobnou láskou k&#160;přírodě, hokejisté nebo třeba herci avantgardních divadel. A&#160;pro mnohé z&#160;nás&#160;– zvláště pro ty, kdo nitky své každodennosti splétají dobrovolně v&#160;neprodyšnou pavučinu&#160;– jsou pak všelijaké nicotnosti zárukou takzvané naléhavosti a&#160;autenticity: nafouklé tváře zmíněného jazz-mana, pulsující žíla na jeho spánku, lesknoucí se potem, nefunkční klapka nástroje, bez níž (považte!) nelze hrát cis, a&#160;New Orleans se přesto chvěje, jelikož chlapík hraje jako drak. Drátěný oblek našeho potápěče mnohé z&#160;nás také nenechá chladnými. Tím spíš když se dozvíme, že dotyčný proplouvá mezi žraloky úmyslně, a&#160;dokonce strká paži obalenou drátem do jejich tlam. A&#160;to jen proto, aby lehce krvácející ruku mohl ukázat na televizní kameru s&#160;tím, že dnes měl tedy štěstí. Někteří z&#160;nás žasnou, avšak jsou i&#160;tací, kdo se neubrání hříšné myšlence, že by nebylo zlé, kdyby štěstí neměl. Myslivec nás uhrane, když dává srnci poslední hryz a&#160;kulovnice přitom spočívá na jeho rameni s&#160;nevšední ležérností, profesionální hokejista zasvěceně mluví o&#160;speciálním vrtulovitém zahnutí čepele své hole a&#160;herec avantgardního divadla nás přiměje tiše pootevřít ústa v&#160;údivu, když rozšafně zakloní hlavu v&#160;mělkém úhlu, ruku zvedne v&#160;hebkém gestu a&#160;řekne, že jeho životem je „tíhnout k&#160;experimentu“.</p>
			<p class="MLP_text ParaOverride-1">Jistěže existují výjimky. Lovec aligátorů, který žije tak hluboko v&#160;džungli, že ho nikdy nikdo neviděl, a&#160;jehož jediným vroucným přáním je, aby u&#160;toho zůstalo, a&#160;také mlčenlivý potápěč z&#160;filmu Luca Bessona Magická hlubina&#160;– postava smyšlená&#160;– by mohli vyprávět příběh s&#160;čarovným osudem, jemuž náleží němá vážnost a&#160;úcta.</p>
			<p class="MLP_text ParaOverride-1">Příběhy s&#160;poutavými osudy balancují na nitkách každodennosti a&#160;jejich nositelé jsou nepatrní. A&#160;nám stačí jet autobusem, jít po dlážděném chodníku, v&#160;jehož spárách a&#160;štěrbinách tmavne dešťová voda, stát poblíž hloučku kouřících žen, u&#160;jejichž drobných nosíků visí saténové závěsy cigaretového dýmu; dostat dopis od někoho neznámého, který nechceme otevřít, mít náhlý telefonát. Takto „banálně“ vane dech příběhu s&#160;poutavým osudem. Dostal jsem dopis.</p>
			<p class="MLP_text ParaOverride-1">Obsah mě zprvu nijak zvlášť neupoutal. Zaujalo mne cosi jiného. Byl napsaný na světlerůžovém vybledlém papíře světlezeleným inkoustem (nikoli propiskou, inkoustem)&#160;– což jsou dvě barvy, jež tvoří barevnou tóninu mého předchozího románu <span class="MLP_znak_kurziva_11b">Smrt a&#160;křeslo</span>. Písmo bylo ženské, drobné, nepříliš energické, oblé, úhledné, pečlivé. Zamlouvala se mi důslednost té ženy, s&#160;kterou k&#160;celé věci přistupovala&#160;– také hravost, jemný humor. Z&#160;papíru a&#160;inkoustu jsem měl šťastný podzimní smích.</p>
			<p class="MLP_text ParaOverride-1">V&#160;úvodu dopisu stojí: „<span class="MLP_znak_kurziva_11b">Žiju již několik let v&#160;Portugalsku, v&#160;Lisabonu, kam jsem se provdala. Předtím jsem v&#160;Praze studovala španělštinu a&#160;portugalštinu. Teď studuji na filmové fakultě lisabonské univerzity (což je skromnější obdoba pražské FAMU) střih.</span>“</p>
			<p class="MLP_text ParaOverride-1">Dopis jsem odložil a&#160;namísto slov pisatelky jsem měl v&#160;očích podzimní smích z&#160;papíru a&#160;inkoustu, a&#160;také pečlivost oblého písma. Pak jsem po něm znovu sáhl: „<span class="MLP_znak_kurziva_11b">Střih.</span>“ Málokdo chce studovat střih.</p>
			<p class="MLP_text ParaOverride-1">„<span class="MLP_znak_kurziva_11b">V&#160;létě jsem trávila několik dní,</span>“ četl jsem další pasáž ještě jednou, „<span class="MLP_znak_kurziva_11b">na filmovém semináři v&#160;Lyonu. Přednášela tam spousta lidí z&#160;několika evropských zemí a&#160;taky jeden Belgičan, který pracoval snad dvacet let jako osobní tajemník jednoho slavného filmového producenta. Ten jeho příspěvek se týkal vizuálnosti a&#160;stylizovanosti filmů Alfreda Hitchcocka. Docela zajímavé. Pozoruhodnější však bylo jeho zdrženlivé vyprávění mimo přednáškový sál&#160;– když jsem se k&#160;tomu nachomýtla poprvé, vůbec mě neregistroval, koneckonců já jsem se vmísila do skupinky lidí kolem něj nikoli kvůli tomu, co před malou chvílí přednášel, ale pro tichou noblesu a&#160;úsměvný nadhled, s&#160;jakými mluvil. Většinou se ho všichni ptali na producenta, u&#160;kterého byl tolik let zaměstnán. Hned poprvé jsem si všimla, že je nervózni, mluvil tiše a&#160;stále mačkal plastikový kelímek, ze kterého upíjel kávu. Jakmile ho promáčkl, snažil se jej zpátky vyrovnat. Pokaždé to zapraskalo, káva vystříkla, lidé kolem něj se zasmáli, on řekl: ‚Pardon,‘ a&#160;tiše se usmál.</span></p>
			<p class="MLP_text_-I- ParaOverride-1">Všechny jeho referáty, které v&#160;Lyonu měl během těch několika dnů, se týkaly Hitchcockových filmů: ztvárnění napětí, násilí, které není vidět, barvy v&#160;jeho filmech, jejich cílená komerčnost, Hitchcockova katolicita (mimochodem, to byla největší legrace). Pokaždé když byla přestávka, zamotala jsem se mezi lidi, kteří se ptali na všechno možné, a&#160;jen jsem poslouchala. Napotřetí se mě zeptal, jestli mne taky něco nezajímá, prý si mě všiml už posledně&#160;– jen poslouchám a&#160;koukám na něj. Bylo to trapné, protože já se nechtěla na nic ptát, nic mě nezajímalo. Nakonec jsem ze sebe vysoukala něco o&#160;tom, že se mi líbil jeho poslední příspěvek, týkající se Hitchcockovy katolicity, a&#160;zmínila jsem se o&#160;Hitchcockově odpovědi na Truffautovu otázku v&#160;knížce rozhovorů s&#160;ním, kde je tázán, zda souhlasí, aby byl považován za katolického umělce. Na to on kromě jiného říká něco v&#160;tom smyslu, že pochází z&#160;katolické rodiny a&#160;jeho výchova byla přísně náboženská, navíc manželka přestoupila před svatbou na katolickou víru, ale prý si myslí, že představy o&#160;katolickém umělci nenaplňuje. A&#160;na tom těžko něco změní skutečnost, že v&#160;několika svých snímcích filmoval katolické kostely, nikoli protestantské nebo luteránské. Nicméně natolik se prý cítí být katolíkem, že si těžko dovede představit, že by někdo spáchal sebevraždu skokem z&#160;věže protestantského kostela.</p>
			<p class="MLP_text_-I- ParaOverride-1">Zdůrazňuji, že jsem to celé povídala jen proto, abych trochu rozptýlila trapnost. Ale on se strašlivě rozesmál. Myslela jsem si, že jsem něco v&#160;angličtině zkomolila; řekl mi, prý Hitchcockovu odpověď, o&#160;které mluvím, zná, ale že ta moje je lepší. Pořád se smál, a&#160;jak mačkal s&#160;nepatrnými přestávkami bílý plastikový kelímek, káva stříkala všude kolem. A&#160;v&#160;tom smíchu vysvětloval, že Hitchcock nevzpomínal katolický kostel jako symbol katolické víry a&#160;zároveň vhodný objekt ke spáchání sebevraždy; prý si myslí, že by v&#160;tomto ohledu nic nenamítal ani proti kostelu protestantskému. Ale domnívá se, že mu šlo o&#160;architekturu. Ta scéna prý je ve filmu Vertigo, a&#160;Hitchcock potřeboval starý kostel, nikoli moderní, protestantský. Tedy prý v&#160;souvislosti s&#160;tímto filmem Hitchcock upřednostňuje, pokud jde o&#160;‚skok z&#160;věže‘, katolický kostel před protestantským. Nicméně bylo by prý lepší, kdyby odpověděl jako já. A&#160;stále ten jeho smích.<span class="CharOverride-1">“</span></p>
			<p class="MLP_text ParaOverride-1">Znovu jsem dopis odložil, ačkoli se mi pozvolna začínal líbit. Mnoho jsem nad tím v&#160;té chvíli nepřemýšlel, ale dnes večer, kdy třeskutý mráz za oknem oblévá všechno tuhou šedí, v&#160;tuto chvíli bych byl přísahal, že jsem po opětovném přečtení citované pasáže začínal autorku dopisu pomalounku vidět. Nejspíš se mi dokonce zdálo, že její tvář se začíná v&#160;jakýchsi vlnkách jemně prokreslovat na vybledlém světlerůžovém papíře, třesouc se mezi obloučky a&#160;výšinami úhledného zeleného písma. (Nic na tom pochopitelně nemůže změnit skutečnost, že když jsem její tvář o&#160;několik týdnů později uviděl vskutku před sebou, v&#160;malém baru u&#160;Valdštejna v&#160;pražské Nerudově ulici, vypadala docela jinak než při žlutém světle drobné lampy s&#160;černým plastikovým stínítkem.) Pokračoval jsem v&#160;opětovném čtení:</p>
			<p class="MLP_text ParaOverride-1">„<span class="MLP_znak_kurziva_11b">Od toho okamžiku jsem při jeho referátu do přednáškového sálu ani nevkročila,</span>“ píše dál. „<span class="MLP_znak_kurziva_11b">Prostě mě přestaly zajímat jeho hitch­cockovské teorie, jakmile se ve mně začal prohlubovat zájem o&#160;něho samého. Několikrát mne pozval na oběd, večeřeli jsme spolu. Od toho jeho smíchu, týkajícího se ‚mého chápání Hitchcockovy katolicity‘, začal sám od sebe často mluvit o&#160;architektuře; konečně to ‚nedorozumění‘ mělo vlastně svým způsobem co do činění s&#160;architekturou. Především ho zajímaly kostely&#160;– gotické a&#160;barokní.</span></p>
			<p class="MLP_text_-I- ParaOverride-1">Vůbec jsem se ho nevyptávala na jeho dlouholeté působeni u&#160;onoho producenta, nicméně jednou jsem se zeptala, proč vlastně přestal psát o&#160;filmu&#160;– z&#160;informačního bulletinu jsem věděla, že než přijal místo tajemníka, působil hlavně jako filmový kritik. Nevím už, co odpověděl, ale takto jsme se vlastně bezděky dostali k&#160;jeho práci tajemníka, a&#160;já se konečně dostávám k&#160;tomu, proč Vám píšu tento dopis.<span class="CharOverride-1">“</span></p>
			<p class="MLP_text ParaOverride-1">S&#160;odstupem tří měsíců mi vlastně ani nepřijde divné, že následující podrobný popis&#160;– snad dokonce plastický ve své pečlivosti&#160;–, který měl být důvodem k&#160;napsání tohoto dlouhého listu, se mi tehdy jevil bledý a&#160;pro můj konečný dojem z&#160;dopisu nedůležitý. Vyrůstal tu sice přede mnou příběh poodhalující některé skutečnosti, jež byly v&#160;dopise zmiňovány v&#160;souvislosti s&#160;belgickým tajemníkem, nicméně stále ostřeji jsem viděl, že nikoli samotný příběh, nýbrž to, jak se dostává ke mně, je přitažlivé. Četl jsem však dále s&#160;maximálním soustředěním (to jest, že jsem se snažil nevnímat světlerůžový papír a&#160;zelený inkoust) o&#160;lásce filmového producenta k&#160;některým filmům Alfreda Hitchcocka; o&#160;lásce tak bezvýhradné, že v&#160;ní rozkvétala obsese ostrých barevných odstínů. Bylo už zřejmé, že Belgičanovo hitch­cockovské téma, ať v&#160;Lyonu, či kdekoli jinde, souvisí s&#160;posedlostí jeho někdejšího zaměstnavatele. Konečně i&#160;rozhovory o&#160;architektuře, jež vedla autorka dopisu s&#160;tajemníkem, měly, jak se zdá, zjevnou souvislost s&#160;filmovým producentem: ten byl vášnivým milovníkem takzvaného koloniálního baroka. V&#160;dopise stálo, že objížděl většinu sakrálních staveb vystavěných v&#160;barokním slohu v&#160;Mexiku, v&#160;Brazílii, v&#160;Peru a&#160;bůhvíkde ještě. Podle Belgičanova vyprávění miloval prolnutí indiánské pohanské mystiky a&#160;architektonické „matematické“ jednoduchosti (tím se nejspíš myslí šachovnicové stavitelské schéma Aztéků) s&#160;rozvlněnou mohutností španělského a&#160;portugalského baroka. Navzdory těmto zmíněným skutečnostem jsem však myslel stále více na to, jakými všemi cestami se ke mně příběh dostal. Odkud, z&#160;jakých nepředvídaných směrů, míří štíhlé paprsky prasátek, vrhaných jeho barevnými sklíčky a&#160;oslepujících na okamžik oči. Sklíčky, jež představují svými odstíny barev proplétající se a&#160;rozšiřující se zápletky.</p>
			<p class="MLP_text ParaOverride-1">V&#160;závěru dopisu stálo:</p>
			<p class="MLP_text ParaOverride-1">„<span class="MLP_znak_kurziva_11b">Posedlost filmového producenta barokními kostely ve Střední a&#160;Jižní Americe šla tak daleko, že si nechal pořídit přesné kopie liturgických předmětů používaných při bohoslužbách v&#160;sedmi vybraných chrámech, které nejvíc obdivoval. Ovšem všechny tyto kopie si nechal zhotovit pouze z&#160;bambusu a&#160;výlučně u&#160;tamějších indiánských řezbářů.</span>“</p>
			<p class="MLP_text ParaOverride-1">Já jsem však stále více myslel na nebohého belgického tajemníka, kterého producentův obdiv k&#160;dílu Alfreda Hitchcocka možná přivedl až do přednáškového sálu v&#160;Lyonu. Tam svíral ochytaný okraj řečnického pultíku, celý lesklý, že připomíná barevné sklíčko příběhu, a&#160;mluvil o&#160;stylizovanosti Hitchcockových filmů. A&#160;koneckonců i&#160;Belgičanův zájem o&#160;architekturu (především o&#160;kostely&#160;– gotické a&#160;barokní, jak říká pisatelka) se může jevit jako zplozenec dvacetiletého zaměstnaneckého poměru. Ano, třeba si tu gotiku k&#160;producentovu baroku přidal, aby si nepřipadal jako úplný hlupák.</p>
			<p class="MLP_text ParaOverride-1">Ale pokračujme v&#160;četbě závěru dopisu:</p>
			<p class="MLP_text ParaOverride-1"><span class="MLP_znak_kurziva_11b CharOverride-1">„</span><span class="MLP_znak_kurziva_11b">Nevím, bude-li Vás tohle všechno zajímat,</span><span class="MLP_znak_kurziva_11b CharOverride-1">“</span> píše. <span class="MLP_znak_kurziva_11b CharOverride-1">„</span><span class="MLP_znak_kurziva_11b">Mně to celé přišlo docela bizarní a&#160;maličko tajemné&#160;– zejména co mi vyprávěl o&#160;kopiích liturgických předmětů sedmi vybraných barokních kostelů, vyřezávaných z&#160;bambusu jihoamerickými indiány. Také jsem se ptala, proč zrovna bambus. A&#160;on povídal, že jeho šéf se touto rostlinou hodně zabýval, mnoho o&#160;ní četl, a&#160;snad ji dokonce v&#160;jednom období svého života pěstoval. Kromě jiného prý o&#160;bambusu říkal, že když kvete, tak kvete zároveň ve všech zemích, kde umožňují klimatické podmínky jeho pěstování, a&#160;stejně tak v&#160;těchto zemích ve stejnou dobu odkvétá a&#160;hyne.</span><span class="MLP_znak_kurziva_11b CharOverride-1">“</span></p>
			<p class="MLP_text ParaOverride-1">Tato skutečnost o&#160;stejné době květu bambusu&#160;– v&#160;různých zemích&#160;– mě sice zaujala, ovšem já jsem spěchal ještě jednou k&#160;úplnému závěru dopisu. Zvláštní; pamatuji si bezpečně i&#160;po třech měsících, že ačkoli jsem se chystal závěr listu číst už podruhé, nebyl jsem s&#160;to říci, je-li tam zmíněno to, co mi přivodilo šťastný podzimní smích. Musel jsem se nutit k&#160;pomalosti.</p>
			<p class="MLP_text ParaOverride-1">„<span class="MLP_znak_kurziva_11b">Kdyby se Vám námět hodil, ozvěte se mi,</span>“<span class="MLP_znak_kurziva_11b"> </span>stálo tam (pražské telefonní číslo, adresa lisabonská i&#160;pražská byly uvedeny jako post­scriptum). „<span class="MLP_znak_kurziva_11b">Je možné za tím člověkem i&#160;zajet, kdybyste chtěl. On příliš necestuje, a&#160;když, tak po Francii. Prahu zná, navštívil ji před lety, když byl na festivalu v&#160;Karlových Varech. Líbila se mu, i&#160;když prý byla rozbitá. Ale třeba domů, do Belgie, se nejel podívat od smrti své matky, která zemřela před jedenácti lety. Žije v&#160;Normandii; říkal, že jeho dům stojí snad sto padesát dvě stě metrů od pobřeží Atlantiku. Když prý je příboj a&#160;vítr fouká od moře, je v&#160;domě slyšet nepřetržité dunění jako monotónní ozvěnu obrovských tympánů. Koneckonců, proč prý by měl jezdit do Belgie, kde prší většinu roku, když na pobřeží je vlhkost přinejmenším stejná, ne-li větší, říkal se smíchem.</span></p>
			<p class="MLP_text_-I- ParaOverride-1">Jak jsem se zmínila, když budete chtít, napsala bych mu, a&#160;myslím, že by nic nenamítal, kdybyste chtěl přijet se mnou. Ostatně, když mě zval, skoro omluvně se usmíval a&#160;dodával, že se u&#160;něho tu a&#160;tam zastaví nějaký student, kterého poznal při podobném semináři, jako byl ten v&#160;Lyonu. Takže by to mělo být v&#160;pořádku.</p>
			<p class="MLP_text_-I- ParaOverride-1">Pokud Vám bude stačit nějaký doplňující rozhovor se mnou, můžeme se domluvit. A&#160;jestli ani to ne, použijte cokoli z&#160;toho, co Vám tu píšu. Nezaujme-li Vás tohle vyprávění, dopis nezahazujte, schovejte si ho… Ten si schovejte!</p>
			<p class="MLP_dopis_podpis_-I- ParaOverride-1">klíčnice<span class="CharOverride-1">“</span></p>
			<p class="MLP_text ParaOverride-1">Ani náznak, ani nepatrná zmínka o&#160;světlerůžovém papíru a&#160;světlezeleném inkoustu, které použila, a&#160;také scházelo byť jen slůvko ozřejmující skutečnost, že můj předchozí román, rámovaný těmito barvami, četla. Omezila se na to, že přečtení knihy potvrdila pouze barvou papíru a&#160;inkoustu. Namísto aspoň ozvěny vysvětlení pomocí slov&#160;– jenom úsměvně exaltovaný závěr: „<span class="MLP_znak_kurziva_11b">Schovejte si ho… Ten si schovejte!</span>“</p>
			<p class="MLP_text ParaOverride-1">Ale ano, její podpis byl jiný, to já jsem místo něho dosadil „klíčnici“, čímž jsem ztotožnil tuto (snad) budoucí portugalskou filmovou střihačku s&#160;hrdinkou&#160;– respektive hrdinkami&#160;– této knihy. Obrazy těchto žen se mi slévají do tohoto slova. A&#160;zároveň sebou vzájemně prolínají. Ta pravá, jejíž dopis mám před sebou, zatímco třeskutý mráz za oknem činí z&#160;každého přibouchnutí domovních dveří bolestný výkřik, se vlévá do žen z&#160;umělého světa literatury. Navzájem se rozechvívají&#160;– nositelky příběhu. Ta první, skutečná, příběh zná, přivezla ho přes celou Evropu. Ty druhé ženy, chimérické, mu budou ubližovat, falšovat jej, aby ho naplnily, stávajíce se jeho hybatelkami.</p>
			<p class="MLP_text ParaOverride-1">Nakonec jsem se jí ozval. Ačkoli když jsem dopis tehdy odkládal, spíše se zdálo, že z&#160;jejího vyprávění snad něco použiju, ale u&#160;toho zůstane. Před Vánocemi jsem však zvedl telefonní sluchátko, zvolna se dotýkal tlačítek na aparátu a&#160;počítal jsem trylkující korálky čísel.</p>
			<p class="MLP_text ParaOverride-1">„Ano? Haló!“</p>
			<p class="MLP_text ParaOverride-1">„Ludva u&#160;telefonu. Roman Ludva, dobrý den. Rád bych&#160;–“</p>
			<p class="MLP_text ParaOverride-1">„Á to jste vy… dobrý den,“ řekla, „dobrý den,“ zopakovala ještě jednou s&#160;příslibem úsměvu. Měla sytý, hlubší hlas.</p>
			<p class="MLP_text ParaOverride-1">„Chci vám napřed poděkovat za váš dopis,“ pokračoval jsem. „To vyprávění mě potěšilo. Je docela zajímavé. Rád bych se s&#160;vámi sešel, pokud by vás to neobtěžovalo.“</p>
			<p class="MLP_text ParaOverride-1">Pamatuji si zcela jasně, že v&#160;té chvíli jsem myslel na světlerůžovou a&#160;světlezelenou, na dvě barvy, jež nás zvláštním způsobem spojovaly. Byl jsem zvědavý, zda se aspoň teď nezmíní o&#160;tom, proč k&#160;napsání dopisu použila právě takový papír a&#160;inkoust, jaký použila.</p>
			<p class="MLP_text ParaOverride-1">Ona však jen řekla:</p>
			<p class="MLP_text ParaOverride-1">„Dobře, to jsem ráda, že vás to aspoň trochu zaujalo. A&#160;co pan Eyes? Chtěl byste k&#160;němu zajet?“</p>
			<p class="MLP_text ParaOverride-1">„Kdo?“ zeptal jsem se, ačkoli bylo jasné, kdo je pan Eyes. „Rik van der Eyes, ten Belgičan, psáno e-y-e-s,“ hláskovala, „jmenuje se tak.“</p>
			<p class="MLP_text ParaOverride-1">„Jo, jo…“ řekl jsem. „To snad nebude zapotřebí. Myslím, že by mi stačilo, kdybychom se sešli spolu.“ Pak jsem dodal: „Ostatně, co teď v&#160;Normandii. Jistě jsou tam prudké bouře!“</p>
			<p class="MLP_text ParaOverride-1">Zasmála se, ale byl to smích, jenž jako by napůl patřil něčemu docela jinému. Snad štěněti, jemuž se podlomily nohy v&#160;misce s&#160;mlékem. Anebo mému tichému boji o&#160;světlerůžovou a&#160;světlezelenou.</p>
			<p class="MLP_text ParaOverride-1">Zkraje prosince jsem jel do Prahy. Schůzku jsme si smluvili, jak jsem se zmínil, v&#160;malém bistru v&#160;Nerudově ulici, jež nese název Valdštejn; a&#160;připomínka svéhlavého, charismatického bijce, jehož jméno tu je použito, se úsměvně mísí s&#160;elegancí interiéru a&#160;koneckonců i&#160;exteriéru. Zvenčí, pohledem do výkladu, bar připomíná výrobnu krajkových deček, drobnůstek, které uvnitř pozvolna vznikají přičiněním čiperné usměvavé ženy s&#160;rozpraskanými dlaněmi a&#160;rozpíchanými bříšky prstů. Jakmile vstoupíte, okamžitě se octnete v&#160;roce 1974, a&#160;korálkový závěs, který musíte rozhrnout, když jdete na toaletu, vám jen potvrdí, že jste vskutku v&#160;sedmdesátých letech.</p>
			<p class="MLP_text ParaOverride-1">Cestou vlakem se do románu, jenž byl prozatím pouze v&#160;poznámkách, neodbytně a&#160;halasně vloudila postava, jejímž předobrazem bylo jméno belgického tajemníka, jež klíčnice zmínila během našeho telefonátu&#160;– Rik van der Eyes. Nevím, znamená-li příjmení něco ve vlámštině, avšak z&#160;angličtiny je překlad jednoznačný&#160;– oči. Od počátku se v&#160;tomto měkkém slůvku o&#160;třech hláskách pro mě začaly zrcadlit dva významy. První se nabídl okamžitě: Rika van der Eyese lze vlastně označit za jakési „oči“, jež uviděly příběh, který tajemník prožil po boku producenta, a&#160;uviděly jej pro mladou ženu, s&#160;níž se potkal na filmovém semináři v&#160;Lyonu a&#160;jíž ho zprostředkoval. Druhý význam se mi odvodil z&#160;prvního, a&#160;dlouhé týdny jsem se jej snažil zaplašit. Nesčetněkrát jsem se zalekl jeho mohutnosti, nezachytitelnosti, a&#160;zejména krásy, jež je, navzdory všemu, napořád ukrytá ve zdánlivé nečinnosti toho, kdo se mi zhmotněný do dvou slov zrcadlil ve zmíněném druhém významu jako na průzračném plíšku ledu: <span class="MLP_znak_kurziva_11b">Všudypřítomné oko</span>&#160;– tedy… Bůh. Marné bylo volání po vkusu a&#160;tichosti. Jakási chlapecká dychtivost a&#160;šibalská radost vpouštěla <span class="MLP_znak_kurziva_11b">Všudypřítomné oko</span> do poznámek, které jsem si dělal do malého notýsku. A&#160;když jsem jel vlakem do Prahy a&#160;následně šel pěšky přes Václavské a&#160;Staroměstské náměstí a&#160;Karlův most na Malou Stranu, abych vzal za kliku baru u&#160;Valdštejna, uvelebila se tato „postava“ coby mlčenlivý pozorovatel nejen v&#160;poznámkách.</p>
			<p class="MLP_text ParaOverride-1">Když jsem vešel dovnitř, a&#160;bylo to více než pět minut před smluvenou hodinou, seděla u&#160;druhého stolku ode dveří. Ne, nebyla si podobná. A&#160;nejen proto, že nebyla brunetka. To jsem ostatně věděl, neboť její rezavé vlasy byly poznávacím znamením. Řekla totiž do telefonu: „Budeme se identifikovat podle mých rezavých vlasů!“ Navzdory tomu jsem však možná stále doufal, že se něco stane a&#160;moje představa, zrozená pod mělkým světlem malé lampy, se naplní, a&#160;tvář, kterou jsem načrtl očima do obloučků jejího zeleného písma, bude tou tváří, kterou uvidím ve skutečnosti před sebou.</p>
			<p class="MLP_text ParaOverride-1">Pochopitelně, naše setkání nebylo nutnou podmínkou pro vznik této knihy. Během rozhovoru s&#160;klíčnicí jsem si vzdáleně uvědomoval tři důvody, jež mne k&#160;němu přiměly. Nicméně nejsem s&#160;to říci, zda se nejednalo o&#160;rozhodnutí spíše intuitivní, o&#160;jakési nejasné tušení půvabu, které mě přimělo k&#160;telefonátu; a&#160;zda se tyto zmíněné důvody nevylíhly až pak, zda se nevylouply ze sladké mlhoviny intuice a&#160;nedopřály tak mozku nepatrného vítězství.</p>
			<p class="MLP_text ParaOverride-1">Prvním důvodem měla být chuť se s&#160;tou ženou seznámit, vidět ji před sebou, sledovat její gesta, poznat, jaké má ruce, ramena, jestli chodí vzpřímeně, nebo se mírně hrbí. A&#160;třeba také to, zda naklání při rozhovoru hlavu na stranu. Vidět vykrojení jejích rtů.</p>
			<p class="MLP_text ParaOverride-1">Ten druhý důvod souvisel s&#160;prvním, vyplýval z&#160;něho: Chtěl jsem její vzezření porovnat s&#160;příběhem, který v&#160;sobě nosí, který do ní vsákl náhodným setkáním s&#160;cizím mužem kdesi ve Francii.</p>
			<p class="MLP_text ParaOverride-1">A&#160;konečně důvod třetí: Pochopitelně mě zajímalo, zmíní-li se o&#160;dopisním papíru a&#160;inkoustu, a&#160;také jsem byl zvědavý na to, zda se vydržím neptat, pokud o&#160;tom sama nezačne.</p>
			<p class="MLP_text ParaOverride-1">V&#160;baru u&#160;Valdštejna jsme nakonec strávili slabé dvě hodiny. Mnoho jsem nemluvil, jenom čas od času jsem ji přerušil, dotýkaje se jejího hlubokého hlasu. (S&#160;rezavými vlasy mi ostatně stále neladí, a&#160;půvab v&#160;této disharmonii nejsem s&#160;to nalézt.) Jako by se ztěžka zvedal ze semišové pokrývky, hustých vlasů si nevšímaje. Velmi poctivě mi znovu převyprávěla to, co stálo v&#160;dopise, tu a&#160;tam něco přidala, rozvedla, avšak já jsem příliš neposlouchal. Daleko víc než na to, co říká, jsem se soustředil na vláčný rytmus jejího projevu, jakoby vedeného v&#160;sytých violoncellových tónech. A&#160;můj zájem o&#160;ten hlas se ještě zvýšil, jakmile jsem si povšiml, že souhlásky „š“ a&#160;„ž“ v&#160;jejích ústech zvláštně trčí, že tu čouhají jako majáky v&#160;klidné melodii. Byly daleko sytější než ostatní. Což může být, jak jsem si zjistil, důsledek toho, že v&#160;posledních letech mluví většinou portugalsky.</p>
			<p class="MLP_text ParaOverride-1">Jak jsem řekl, mnoho jsem neposlouchal, jak se příběh Rika van der Eyese, svůj a&#160;maličko i&#160;můj snaží zhmotnit, učinit jej plastičtějším, živějším.</p>
			<p class="MLP_text ParaOverride-1">Ačkoli jsem přestal myslet na své tři důvody, stále se mi nedařilo stáhnout z&#160;této klíčnice takové odstíny osobnosti, jež by spolu ladily a&#160;pomohly by mi vytvořit tu druhou ženu, jednu z&#160;klíčnic chystaného románu. Jistě, mohl jsem to nechat být a&#160;tuto postavu vymodelovat z&#160;chvíle, kterou jsem strávil s&#160;„originálem“. To by samozřejmě bylo možné. Ale když jsem se na ni díval a&#160;spojoval si skutečnou podobu této ženy, její gesta, hluboký hlas s&#160;dopisem, který mi napsala, s&#160;příběhem a&#160;byť jen nástinem jejího života, chtěl jsem&#160;– a&#160;zdálo se mi, že je to jediná možnost&#160;–, aby jedna z&#160;hrdinek tohoto románu vzešla z&#160;ní. Aby ji ona sama zrodila, tady, u&#160;Valdštejna. Znamenalo to jediné: Nechat se unášet hutnou vlnou jejího hlasu. Nerozptylovat se tím, že znovu vypráví týž příběh. Pozorně sledovat, jak mluví, jak se tváří, co dělá s&#160;rukama (ustavičně stahovala z&#160;prstu masivní stříbrný prsten s&#160;modrým kamenem). Jak občas s&#160;tichým hrkáním židle poposedává, přehazujíc nohu přes nohu, a&#160;sklouzne očima ke svým hnědým botám s&#160;vysokým silným podpatkem. Snažil jsem se také podržet atmosféru baru u&#160;Valdštejna. Tedy kouzlo interiéru, smích starší číšnice a&#160;dva nejspíš stálé malostranské hosty (nikdo jiný už tam kromě nás neseděl): Ženu v&#160;tmavých domácích kalhotách širokého střihu, v&#160;rozepnutém šedivém baloňáku, jehož pásek jí splýval po volných stehnech, která měla na nohou zašlé pantoflíčky s&#160;černou tuhou bambulkou. Byla silně nalíčená a&#160;těžké vrásky ve tváři připomínaly cestičky bezradného pudru. A&#160;muže, který na rozdíl od ženy, opírající se o&#160;bar, seděl, usrkával čaj a&#160;tmavý oblouk jeho shrbených zad zakrýval noviny, jež četl, a&#160;ladil s&#160;černým psem. Ten bloumal okolo, lehaje si čas od času pod jeho židli. Muž měl na nohou teplé bačkory s&#160;přezkou, na patě sešlápnuté, čímž se ještě více ztrácel mdlý vzorek drobné kostky. Jeho pes měl na tlapách zaschlé hrudky bláta.</p>
			<p class="MLP_text_-0-12-">Teprve když jsem seděl ve vlaku a&#160;klimatizace vířila prach sedadel potažených umělohmotnou tkaninou, vzpomněl jsem si na světlerůžový dopisní papír a&#160;světlezelený inkoust. Jistěže o&#160;tom nemluvila, a&#160;jestliže jsem zapomněl na jeden z&#160;důvodů, proč jsem se s&#160;ní setkal, nejspíš mě to přestalo zajímat. V&#160;té chvíli jsem věděl zcela jistě, že bych se klíčnice už ptát nechtěl.</p>
			<p class="MLP_dopis_podpis_-I- ParaOverride-1">Roman Ludva, 6. ledna 1997</p>
		</div>
</body>
</html>