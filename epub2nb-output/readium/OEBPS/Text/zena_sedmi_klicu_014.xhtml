<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>zena_sedmi_klicu-11</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="zena_sedmi_klicu-11" xml:lang="cs-CZ">
		<div class="Z-kladn--textový-r-meček">
			<p id="_idParaDest-43" class="MLP_uroven2_kapitola ParaOverride-1">Za vším je zahradník</p>
			<p id="_idParaDest-44" class="MLP_uroven3_nadpis ParaOverride-3">1</p>
			<p class="MLP_text_bez1radku ParaOverride-1">Giovanni myslel už několik týdnů stále na to samé. Od toho dne, kdy našel Charlottu, jak sedí v&#160;jakémsi polospánku mezi ebenovými papoušky ve voliéře skleníku, ho trápila jediná věc: Prášky. Char­lottiny léky, jež dívka bere od svých osmi let. Zahradníkovi se zdálo, že Charlotta se znovu kamsi propadá. Avšak zatímco její první proměnu, když se před lety vrátila z&#160;psychiatrie, charakterizoval vyhaslý pohled a&#160;později přízračné brouzdání s&#160;malým Hrochem po Zahradě oka, nyní tomu bylo naopak. Charlottina současná proměna začala být zřejmá, jak si Giovanni všiml, po návratu Jean-Pierra Sommeliera z&#160;natáčení v&#160;Bretani. Od té doby bylo její chovám naprostým protipólem někdejší letité vyhaslosti. Tedy nikoli přízračné mlčení, kolorované <span class="MLP_znak_kurziva_11b">všudypřítomným</span> gepardem, nýbrž přízračné veselí, kam Charlottin gepard, stále ji sice provázející, jako by nepatřil.</p>
			<p class="MLP_text ParaOverride-1">Když před pár týdny Giovanni vstoupil do voliéry skleníku a&#160;uviděl ji, jak sedí se zkříženýma nohama a&#160;s&#160;přivřenýma očima na drobné barevné lavičce, utrhl orchidej a&#160;dal ji dívce do klína. Byl to tentýž druh orchideje, kterou pro ni vypěstoval před několika měsíci&#160;– střevíčník pantoflíček. Tehdy jí květinu dával ze samé radosti. Charlottino chování se přece v&#160;té době tak náhle změnilo, a&#160;s&#160;ním přišla lehkost a&#160;půvab i&#160;na zšeřelou Zahradu oka. Tenkrát mu řekla, že se jí znovu, po letech, zdají sny. Vlastně jeden a&#160;týž sen stále dokola, sen o&#160;tom, jak se coby dítě zhroutila v&#160;Dieppe před bistrem <span class="MLP_znak_kurziva_11b">Apríl</span>. Charlottě se tehdy zdálo, že s&#160;tímto snem se jí vrací celé dětství. A&#160;vypadala spokojená, ne-li šťastná.</p>
			<p class="MLP_text ParaOverride-1">Jakmile však před několika týdny položil ve skleníku orchidej do Charlottina klína a&#160;ona otevřela oči, lekl se. Byly to oči rozkmitané utrženou energií, jíž bylo děsivé, dynamické veselí. Přízračná radost se dovádivě vlnila v&#160;její tváři. Přízračná proto, že neměla žádné omezení; že neznala žádné omezení.</p>
			<p class="MLP_text ParaOverride-1">Děkovala o překot za střevíčnik pantoflíček.</p>
			<p class="MLP_text ParaOverride-1">„Charrlottka, berreš prrášky?“ zeptal se do přívalu díků.</p>
			<p class="MLP_text ParaOverride-1">Odpověď, jež semlela kdeco:</p>
			<p class="MLP_text ParaOverride-1">„Jasně, Giovanni, jasně že beru… Hele, říkal mi tatínek, žes kdysi dělal návrhy těch bambusových liturgických předmětů, víš, co má v&#160;kinosále, pro nějakýho stolaře. Nevěděla jsem, že jsi tak šikovnej, Giovanni. Nepodíváme se někdy na nějakej Hitchcockův film? Já už můžu do kinosálu… a&#160;prášky beru.“</p>
			<p class="MLP_text ParaOverride-1">Giovanni okamžitě šel za Sommelierem. Ten se však chystal do Paříže kvůli Bonnardově Zahradě oka. Když mu zahradník řekl, že jde o&#160;Charlottu, sice ho vyslechl, dokonce s&#160;podivně vážnou tváří, ale prý se mu nezdá, že by s&#160;ní bylo něco v&#160;nepořádku.</p>
			<p class="MLP_text ParaOverride-1">„Myslím, pan Sommelierr, že… vysadila prrášky…“</p>
			<p class="MLP_text ParaOverride-1">Ne, tomu on nevěří. Promluví však se svou ženou, aby nechala Charlottu prohlédnout rodinným lékařem. Ale ať si Giovanni, pokud může, více všímá Charlottina chování.</p>
			<p class="MLP_text ParaOverride-1">Slíbil Sommelierovi, že to řekne i&#160;Fatimě.</p>
			<p class="MLP_text ParaOverride-1">Giovanni šel za Charlottinou matkou se Sommelierem. Ta se tvářila vystrašeně. Spojí se s&#160;rodinným lékařem, aby se na Charlottu podíval.</p>
			<p class="MLP_text ParaOverride-1">Jak Giovannimu, tak paní Joan se zdálo, že poprvé od toho milování v&#160;trávě se spolu dokážou bavit beze studu.</p>
			<p id="_idParaDest-45" class="MLP_uroven3_nadpis ParaOverride-1">2</p>
			<p class="MLP_text_bez1radku ParaOverride-1">Jean-Pierre Sommelier se napil vína a&#160;pohledem uhnul k&#160;oknu.</p>
			<p class="MLP_text ParaOverride-1">Rik van der Eyes sledoval svého šéfa s&#160;ustaranou tváří; po pařížských divadlech, na večírcích i&#160;mezi lidmi od filmu se začalo šeptat o&#160;Sommelierově vztahu s&#160;Mari-Luz.</p>
			<p class="MLP_text ParaOverride-1">Oči Jean-Pierra Sommeliera zvolna klouzaly po nekonečném sklu, jež odděluje hosty luxusní restaurace od sluncem rozehřátých zdí katedrály Notre-Dame. Sommelier v&#160;duchu počítal své poslední návštěvy v&#160;tomto podniku.</p>
			<p class="MLP_text ParaOverride-1">Každá z&#160;nich, pomyslel si, byla úplně jiná. 1. dubna, na <span class="MLP_znak_kurziva_11b">Apríla</span>, pracovní oběd s&#160;Bonnardem. Potom přítomnost při natáčení „popleteného doteku“ o&#160;několik měsíců později, a&#160;nějaký den nato přehrávání této scény Bonnardovy Zahrady oka s&#160;Mari-Luz. Mezitím jen pár osamělých obědů. A&#160;nyní tu sedím s&#160;Rikem. Každá návštěva odlišná, říká si v&#160;duchu, ale všechny do jedné důležité. Vlastně se dá říct, že to jsou jakési milníky letošního roku.</p>
			<p class="MLP_text ParaOverride-1">Když se Eyesovi před několika týdny doneslo, že mezi nejdražšími sklenkami šampaňského v&#160;Paříži je veřejným tajemstvím Sommelierův vztah s&#160;Mari-Luz, byl překvapen. Neměl o&#160;tom ani tušení. Zprvu se ho jako vždy dotklo, že Sommelier znovu obešel jeho roli důvěrníka. Ale nakonec začal dělat všechno pro to, aby mezi pařížskými klepnami ve skvěle střižených šatech rozesel semínka nejistoty. Brzy se začalo říkat, že „to s&#160;tou husičkou a&#160;Sommelierem není zase tak jisté“.</p>
			<p class="MLP_text ParaOverride-1">„Pane!“ řekl číšník.</p>
			<p class="MLP_text ParaOverride-1">Sommelier pohlédl na Eyese a&#160;nepřítomně se usmál.</p>
			<p class="MLP_text ParaOverride-1">„Přinesli jídlo, pane Sommeliere.“</p>
			<p class="MLP_text ParaOverride-1">Číšník s&#160;půvabnou dívčí tváří stál u&#160;stolu s&#160;jednou rukou za zády a&#160;doléval víno.</p>
			<p class="MLP_text ParaOverride-1">„Ach ano, jídlo…“ Sommelier jen pokývl hlavou „Poslyšte, Paule,“ zdvihl oči k&#160;číšníkovi. „Ještě nemáte svůj lyžařský servis?“</p>
			<p class="MLP_text ParaOverride-1">„Promiňte, pane…“</p>
			<p class="MLP_text ParaOverride-1">„Mám na mysli docela malý servis,“ pokračoval Sommelier s&#160;úsměvem, „kde byste montoval vázání, brousil hrany a&#160;tak… Na sobě byste míval nažehlené montérky s&#160;náprsenkou, na které by byla vyobrazena zasněžená pyramida Matterhornu a&#160;přes ni by se táhl rázný nápis SKI…“</p>
			<p class="MLP_text ParaOverride-1">„Promiňte, pane… Nerozumím vám.“</p>
			<p class="MLP_text ParaOverride-1">„To nic, Paule, jen jsem žertoval. Šéf tu není, viďte?“</p>
			<p class="MLP_text ParaOverride-1">„Bohužel, pane Sommeliere.“</p>
			<p class="MLP_text ParaOverride-1">„Tak ho ode mě aspoň pozdravte, ano?“</p>
			<p class="MLP_text ParaOverride-1">Číšník řekl, že to jistě udělá, a&#160;po nepatrné úkloně, při níž se jeho jemná tvář na okamžik schoulila ve stínu, svižně odkráčel s&#160;profesionální distingovaností po tlustém koberci.</p>
			<p class="MLP_text ParaOverride-1">„On je nějaký vášnivý lyžař, pane Sommeliere?“ řekl Eyes, vkládaje sousto do úst.</p>
			<p class="MLP_text ParaOverride-1">„To jsme všichni, milý Riku, vášniví lyžaři.“</p>
			<p class="MLP_text ParaOverride-1">Chvíli bylo ticho. Jen cinkot stříbrných příborů.</p>
			<p class="MLP_text ParaOverride-1">„Zlobíte se na mě, pane Sommeliere,“ řekl Eyes, „že jsem vás navedl k&#160;tomu, abyste Charlottě všechno řekl? O&#160;kostelech, Hitch­cockovi, o&#160;vašem nejbližším personálu?“</p>
			<p class="MLP_text ParaOverride-1">Sommelier jen zakroutil hlavou.</p>
			<p class="MLP_text ParaOverride-1">„Dnes mi telefonovala žena,“ řekl váhavě. „To Giovanniho podezření, že Charlotta přestala brát prášky, je nejspíš liché.“</p>
			<p class="MLP_text ParaOverride-1">„Opravdu? To jsem moc rád.“</p>
			<p class="MLP_text ParaOverride-1">„Byl u&#160;ní náš lékař a&#160;pořádně ji prohlédl… Je prý maličko živější, ale i&#160;když to prý nemůže tvrdit s&#160;jistotou, podle něj bere léky poctivě a&#160;pravidelně. Jenom by snad neškodilo, předepsat jí něco silnějšího. Poradí se s&#160;kolegy.“</p>
			<p class="MLP_text ParaOverride-1">„Říkáte, že je v&#160;pořádku?“ Eyes upil vína.</p>
			<p class="MLP_text ParaOverride-1">„Ano, ano, zaplaťpánbůh. Jenom je malounko živější, holčička moje.“</p>
			<p id="_idParaDest-46" class="MLP_uroven3_nadpis ParaOverride-1">3</p>
			<p class="MLP_text_bez1radku ParaOverride-1">Ztratil se Hroch. Nikdo to nechápal a&#160;všichni geparda hledali. Gio­vanni, Fatima, Dane, Gerard i&#160;Tereza; kdyby na Zahradě oka žili Rik van der Eyes a&#160;Mari-Luz, hledali by také. Charlotta, pokukujíc s&#160;vážným výrazem v&#160;obličeji po Giovannim, zběhala okolí Sommelierovy rezidence; a&#160;zapojila se i&#160;Joan Sommelierová.</p>
			<p class="MLP_text ParaOverride-1">Nakonec zvíře našel Giovanni na pobřeží. Hroch ležel v&#160;trávě na vrcholu útesů&#160;– mezi oblými bílými kameny, jež připomínají zasněžené želví krunýře. Ležel na témže místě, kam před několika měsíci Charlotta přiměla Giovanniho jít na procházku. Vyprávěla mu tehdy, že se jí opět zdají sny.</p>
			<p class="MLP_text ParaOverride-1">Gepardovo tělo bylo úhledně položeno na okraji čtyřicetimetrové propasti, z&#160;jejíhož dna, z&#160;výhně modrozelených mořských vln, vyrůstají bílé útesy („bílý lízátka“, jak říkávala Charlotta, když byla malá).</p>
			<p class="MLP_text ParaOverride-1">Když tu tehdy byli Charlotta a&#160;Giovanni spolu, Hroch běhal po husté trávě mezi hladkými bílými kameny, oceán bušil do bílých tympánů útesů a&#160;Charlotta se tanečním krokem blížila k&#160;okraji propasti, něco na Giovanniho volajíc. Dávala si ruce k&#160;ústům, avšak přívaly modrozelených vod nepřekřičela. Giovanni na ni volal, aby nechodila tak blízko ke kraji, a&#160;ona křičela na něho, že „to je přece parádní jméno pro hospodu&#160;– Apríl! Apríl!“.</p>
			<p class="MLP_text ParaOverride-1">Rána na Hrochově krku nebyla nijak velká, bodnutí nožem, které přeťalo krční tepnu.</p>
			<p class="MLP_text ParaOverride-1">„Proboha!“ zakvílela Fatima. Tklivost jejích písní o&#160;hájích pomerančovníků, jejichž oranžovými plody neznatelně kývá vítr, bude v&#160;příštích dnech ještě procítěnější.</p>
			<p class="MLP_text ParaOverride-1">„Kristepane!“ vydechl Dane. Pod tíhou pohledu na mrtvé žluto­oranžové zvíře s&#160;tmavými skvrnami se jistě mnohokrát trefí. A&#160;dopředu vybere pro Jean-Pierra Sommeliera ty skladby, jež si on, usedaje do rolls-royce, bude přát slyšet z&#160;přehrávače kompaktních disků.</p>
			<p class="MLP_text ParaOverride-1">„Panebože!“ zamumlal Gerard. Aspoň v&#160;několika následujících týdnech nejspíš nebude experimentovat s&#160;polohami při sexuálním styku.</p>
			<p class="MLP_text ParaOverride-1">„Ježišikriste!“ řekla rázně Tereza. Spálené hýždě se jí už zahojily. Možná přece jen maličko lituje, že se tehdy Charlottě pošklebovala, ukazujíc jí parfém s&#160;názvem Baroq, který dostala od jejího otce.</p>
			<p class="MLP_text ParaOverride-1">Joan Sommelierová si přitáhla dceru k&#160;sobě a&#160;spěšně jí zakryla oči. „Nedívej se tam, Charlottko,“ zavzlykala.</p>
			<p class="MLP_text ParaOverride-1">Giovanni stál nad mrtvým Hrochem poškubávaje rameny. Také v&#160;obličeji mu cukalo a&#160;jeho tlusté tváře se rosolovitě chvěly.</p>
			<p class="MLP_text ParaOverride-1">„… Ťampá po kytičkách,“ zašeptal.</p>
			<p class="MLP_text ParaOverride-1">Potom dlouze a&#160;přísně pohlédl na Charlottu, jež se vymanila z&#160;matčina ochranitelského objetí. Několik vteřin se jí díval do očí, jako by z&#160;nich chtěl vyčíst to, čím si byl jistý. A&#160;ten pohled mu přišel nekonečně dlouhý. Dívka jej opětovala. V&#160;její bílé tváři, rámované vlasy jako oheň, se nic nepohnulo. Jenom z&#160;levého oka jí vyklouzla slza a&#160;pomalu stékala po strnulém obličeji. Zastavila se v&#160;levém koutku úst a&#160;matně se leskla.</p>
			<p id="_idParaDest-47" class="MLP_uroven3_nadpis ParaOverride-1">4</p>
			<p class="MLP_text_bez1radku ParaOverride-1">François Bonnard neměl ani zdání o&#160;tom, co se děje na Sommelierově Zahradě oka. Natáčení filmové Zahrady oka skončilo. Zbývala práce ve střižně a&#160;postsynchrony.</p>
			<p class="MLP_text ParaOverride-1">Filmový štáb strávil měsíc v&#160;Peru a&#160;půldruhého měsíce na Papui-No­vé Guineji. Těchto několik týdnů přišlo Bonnardovi nejúžasnějších z&#160;celého natáčení. Jako by se teprve během tohoto období naplnila režisérova slova o&#160;vizuálnosti ve filmu, jimiž na počátku jara při schůzce v&#160;Sommelierově rezidenci obhajoval svou „režijní rozpínavost“. Tak tehdy za souhlasného přikyvování Rika van der Eyese, vzpomínal Bonnard se samolibým úsměvem, označil producent moje režijní záměry.</p>
			<p class="MLP_text ParaOverride-1">Mika Nilile a&#160;Erika Sürrotová byli skvělí. Také lze předpokládat, že jejich výkonu prospěla nepřítomnost Jean-Pierra Sommeliera. Bonnardovi naopak připomínky, které producent vždy jen vyslovil, ale nikdy netrval na tom, aby se realizovaly, trošku scházely.</p>
			<p class="MLP_text ParaOverride-1">François Bonnard byl nadšený filmovým materiálem, který pořídil ať na Papui-Nové Guineji, ať v&#160;Andách. Při večerních projekcích neskrýval spokojenost. A&#160;třebaže ho ještě čekalo natáčení závěrečné scény Zahrady oka, i&#160;po návratu do Paříže si především záběry pořízené pod ledem horského jezera často promítal nikoli z&#160;pracovního, nýbrž čistě z&#160;diváckého zájmu. Zmíněnou závěrečnou scénou Zahrady oka bylo milování Anne a&#160;Paula na perském koberci za statisíce franků.</p>
			<p class="MLP_text ParaOverride-1">Anne a&#160;Paul, milenci filmové Zahrady oka, kteří se podle scénáře vydali na Papuu-Novou Guineu, si tu vyměnili role s&#160;šesticí domorodců. Nyní byli oni nehybnými pozorovateli života na indonéském ostrově. Etnograf ze Sorbonny a&#160;Bonnardův odborný poradce profesor Prévert musel cítit zadostiučinění. Sürrotová a&#160;Nilile nevěřícně zírali na kmenové rituály, prováděné domorodci, kteří ještě před několika měsíci sváděli nerovný zápas se stříbrnými příbory v&#160;luxusní pařížské restauraci.</p>
			<p class="MLP_text ParaOverride-1">Režisérovi Zahrady oka však na rozdíl od Préverta daleko více učarovala práce při natáčení pod ledem horského jezera v&#160;peruán­ských Andách. Lépe řečeno nikoli práce (záběry pod ledem pochopitelně pořizovali profesionální potápěči), nýbrž její výsledky. Má nyní takřka čtyřicet minut čistého času filmového materiálu, na němž jsou zachyceny temně modré hlubiny jezera a&#160;proměnlivá struktura bílomodrého ledu.</p>
			<p class="MLP_text ParaOverride-1">Jakmile práce v&#160;Andách skončila, telefonoval Riku van der Eyeso­vi, jelikož Sommeliera nemohl zastihnout.</p>
			<p class="MLP_text ParaOverride-1">„To jsem moc rád, žes skončil!“ namítal producentův tajemník ostře, když slyšel v&#160;režisérově hlase radostný tón. „Víš moc dobře, že si myslím, žes do Peru vůbec neměl jezdit. Stejně jako na Papuu-No­vou Guineu. Přišli jsme zbytečně o&#160;statisíce franků. Řekni mi, co s&#160;tím materiálem, který jste tam natočili, vůbec budeš dělat?“</p>
			<p class="MLP_text ParaOverride-1">„Je úžasnej, Riku,“ dráždil Bonnard Eyese. „Co s&#160;těmi obrázky budu dělat? Tyhle chladné záběry budou kolorovat milování Anne a&#160;Paula na tom perském koberci, co jsem na Sommelierovi a&#160;tobě vymámil!“</p>
			<p id="_idParaDest-48" class="MLP_uroven3_nadpis ParaOverride-1">5</p>
			<p class="MLP_text_bez1radku ParaOverride-1">Mari-Luz dobře věděla, co ji dnes čeká. Těšila se.</p>
			<p class="MLP_text ParaOverride-1">Světlerůžový koberec v&#160;jejím obývacím pokoji ladí sice se světlým nábytkem a&#160;světlezeleným látkovým stínidlem stojací lampy, avšak temně rudý kostým, který má Mari-Luz na sobě, vnáší do tohoto souladu disharmonii. (Stejně jako sedm rudých růží, které přinesl Sommelier.) Ví to, a&#160;přesto si ho oblékla. Pochopitelně také černé punčochy a&#160;temně rudé lodičky.</p>
			<p class="MLP_text ParaOverride-1">Těsně před Jean-Pierrovým příchodem stála v&#160;koupelně před rozměrným zrcadlem jen v&#160;černé podprsence a&#160;klidnými doteky skleněné zátky nanášela Poslední mramor. Parfém se napřed měkce zaleskl za půvabně vykrojenými boltci a&#160;v&#160;jejím snědém podpaždí. Potom udělala vazkou čáru na hrudi a&#160;dívala se, jak slza vůně se pozvolna posouvá žlábkem mezi ňadry. Malou baňatou lahvičku z&#160;černého skla s&#160;posledními kapkami Posledního mramoru držela během této procedury třemi prsty za titěrné hrdélko. Už v&#160;ní nezůstalo skoro nic. Ještě párkrát se tím půjde navonět, pomyslela si. Musím potom pečlivě zvolit tu pravou příležitost, kdy ho použít.</p>
			<p class="MLP_text ParaOverride-1">Jean-Pierre sedí s&#160;koleny u&#160;sebe v&#160;hlubokém křesle a&#160;přejíždí očima od kytice růží na stole k&#160;Mari-Luz v&#160;temně rudém kostýmu. Jelikož tmavé sako odložil hned po příchodu, kravata s&#160;biliárovým motivem svítí na bílé košili naprosto neskrývaně. Objemné krabice, jež leží na stole, zabalená v&#160;dárkovém papíře a&#160;převázaná mašlí, si všiml okamžitě, jak vstoupil do místnosti, ale neřekl ani slovo.</p>
			<p class="MLP_text ParaOverride-1">Pokusil se Mari-Luz políbit na krk, ale odtahujíc se, jen se usmála.</p>
			<p class="MLP_text ParaOverride-1">„Mám dojem, že ti dlužím nějaké vysvětlení,“ začal po chvíli.</p>
			<p class="MLP_text ParaOverride-1">Neodpověděla, pouze se natáhla po krabici a&#160;ze stolu ji přemístila do svého klína.</p>
			<p class="MLP_text ParaOverride-1">„Něco pro tebe mám, Jean-Pierre,“ řekla. „Myslím, že budeš mít radost.“</p>
			<p class="MLP_text ParaOverride-1">„Víš, Mari-Luz, to v&#160;Bretani…“ řekl, dotýkaje se kravaty.</p>
			<p class="MLP_text ParaOverride-1">„To bych spíš měla vysvětlovat já,“ usmála se.</p>
			<p class="MLP_text ParaOverride-1">„Ne, počkej… Mám na mysli to s&#160;tím <span class="MLP_znak_kurziva_11b">Aprílem</span>.“</p>
			<p class="MLP_text ParaOverride-1">„Ano, přesně tak!“ vyhrkla „<span class="MLP_znak_kurziva_11b">Apríl</span>! Měls ji na <span class="MLP_znak_kurziva_11b">Apríla</span>, tu kravatu,“ ukázala na vázanku na jeho krku. „Přesně tuhle, že? Od té doby, co si pamatuju, nosíš sice pořád tyhle biliárové vázanky, ale tuto barevnou kombinaci jsi v&#160;mé přítomnosti od letošního 1. dubna na sobě neměl.“</p>
			<p class="MLP_text ParaOverride-1">„No právě. Jsem rád, že sis všimla.“</p>
			<p class="MLP_text ParaOverride-1">Odmlčel se, jakoby omluvně se usmál, zlehka nasál nosem Mari-Luzinu vůni.</p>
			<p class="MLP_text ParaOverride-1">„Ještě ho máš?“ řekl.</p>
			<p class="MLP_text ParaOverride-1">Zahleděla se na krabici v&#160;klíně.</p>
			<p class="MLP_text ParaOverride-1">„Hm, je to příjemná vůně. Moc příjemná.“</p>
			<p class="MLP_text ParaOverride-1">„Už ten název je pěkný, Le Marbre Dernier.“</p>
			<p class="MLP_text ParaOverride-1">„Ano, <span class="MLP_znak_kurziva_11b">Poslední mramor</span>.“ Stále se dotýkala krabice ve svém klíně. „To jsem já, že&#160;– <span class="MLP_znak_kurziva_11b">Poslední mramor</span>?“</p>
			<p class="MLP_text ParaOverride-1">Jean-Pierre na Mari-Luz pohlédl, zakroutil hlavou a&#160;řekl, že jí nerozumí. Stále váhal, nevěda, co všechno jí má říci.</p>
			<p class="MLP_text ParaOverride-1">„Dals mi parfém s&#160;tímto názvem,“ pokračovala Mari-Luz, „abys tím vyjádřil, že se mnou je to něco jiného, než s&#160;tou spoustou ženských, které byly přede mnou, že?“</p>
			<p class="MLP_text ParaOverride-1">„Před tebou?“ usmál se Jean-Pierre. „Ty ženy před tebou, to bylo jen zahlazování <span class="MLP_znak_kurziva_11b">Aprílu</span>! Pokus utéci od skutečnosti, která se k&#160;<span class="MLP_znak_kurziva_11b">Aprílu</span> vztahuje.“</p>
			<p class="MLP_text ParaOverride-1">Neříkala nic, jen na něho koukala.</p>
			<p class="MLP_text ParaOverride-1">„<span class="MLP_znak_kurziva_11b">Apríl</span>, to je jméno bistra v&#160;Dieppe, kde se před několika lety zhroutila Charlotta, což změnilo dosavadní život na Zahradě oka. Poslední mramor, který jsem ti dal letos na <span class="MLP_znak_kurziva_11b">Apríla</span>, to byla taková nevinná hříčka, laškovný pokus, jak ten&#160;– řekněme&#160;– Charlottin <span class="MLP_znak_kurziva_11b">Apríl</span> uplatit… láskou k&#160;tobě. No, zprvu sympatií, teď už láskou.“</p>
			<p class="MLP_text ParaOverride-1">Jean-Pierre se naklonil k&#160;Mari-Luz a&#160;lehce ji políbil na ústa. Neodtahovala se, dokonce pootevřela rty.</p>
			<p class="MLP_text ParaOverride-1">„A&#160;není v&#160;tom ještě něco jiného?“ řekla a&#160;vědoucně se usmála. „Mám na mysli to, že sis vybral zrovna mě…“</p>
			<p class="MLP_text ParaOverride-1">Přerývaně se nadechl. „Mohl bych dostat trochu vody?“ řekl. „Špatně se mi dýchá.“</p>
			<p class="MLP_text ParaOverride-1">Když mu podávala sklenici, starostlivě na něho pohlédla.</p>
			<p class="MLP_text ParaOverride-1">„Je ti něco, Jean-Pierre?“</p>
			<p class="MLP_text ParaOverride-1">Zakroutil hlavou a&#160;pokračoval:</p>
			<p class="MLP_text ParaOverride-1">„Ale jistě,“ řekl malounko sklesle. „Skutečnost, že jsem si vybral zrovna tebe, má souvislost se Zahradou oka. S&#160;mou Zahradou oka. Ale teď už je to jinak a&#160;není to důležité. Leccos přece tušíš… Nebo o&#160;tom mám mluvit?“ zeptal se.</p>
			<p class="MLP_text ParaOverride-1">„Ne,“ hlesla a&#160;svezla se z&#160;křesla na světlerůžový koberec, který má sice daleko do peršanu Françoise Bonnarda, avšak v&#160;tuto chvíli mu půvab neschází.</p>
			<p class="MLP_text ParaOverride-1">Jean-Pierre sundal kravatu s&#160;biliárovým motivem a&#160;opatrně ji pověsil na opěradlo židle. Vysvlékl si košili. Posadil se na koberec vedle ní a&#160;pomohl jí ze sukně. Ona jemu z&#160;kalhot.</p>
			<p class="MLP_text ParaOverride-1">Dotýkajíce se dlaněmi koberce, řekli oba zároveň:</p>
			<p class="MLP_text ParaOverride-1">„Je hebký.“</p>
			<p class="MLP_text ParaOverride-1">Rozesmáli se. A&#160;ten společný smích, jak se aspoň Sommelierovi zdálo, tu byl místo jeho dalšího vysvětlování, jež jí ještě dlužil. I&#160;Mari-Luz to tak chápala.</p>
			<p class="MLP_text ParaOverride-1">Rozepnul jí podprsenku.</p>
			<p class="MLP_text ParaOverride-1">„Ještě moment,“ řekla nepříliš romanticky. Krabici v&#160;dárkovém papíře měla stále v&#160;klíně. Začala ji rozbalovat.</p>
			<p class="MLP_text ParaOverride-1">„Co je to?“ zeptal se.</p>
			<p class="MLP_text ParaOverride-1">„Je tvoje,“ řekla, podávajíc mu těžítko, které Sommelier tolik obdivuje. „To je dárek ode mě.“</p>
			<p class="MLP_text ParaOverride-1">„Něco jako <span class="MLP_znak_kurziva_11b">Poslední mramor</span>?“ usmál se něžně. „Abys nelitovala. Je to přece rodinná relikvie… Děkuju ti, Mari-Luz.“</p>
			<p class="MLP_text ParaOverride-1">Měděné těžítko, které stávalo na Mari-Luzině kancelářském stole v&#160;Sommelierových ateliérech, se nyní celkem pěkně vyjímalo na koberci v&#160;jejím obývacím pokoji. Když jí ho dědeček před mnoha lety dával, jistě nepředpokládal, u&#160;koho skončí. Dědilo se přece z&#160;generace na generaci.</p>
			<p class="MLP_text ParaOverride-1">Sommelier si znovu s&#160;obdivem prohlížel výjev, který těžítko ztvárňovalo: Býk, jemuž toreador zasazuje poslední ránu a&#160;z&#160;jehož nezřetelných nozder vyklouzává poněkud směšně šest bublin poslední zuřivosti.</p>
			<p class="MLP_text ParaOverride-1">Milovali se.</p>
			<p class="MLP_text ParaOverride-1">Jean-Pierre vnímal ostře vztyčená Mari-Luzina stehna, vůni Posledního mramoru mezi ňadry, vlas Mari-Luzina koberce, světle­zelené látkové stínidlo stojací lampy, pot na svém čele a&#160;horké záškuby bolesti na hrudi. Také jeho pohled tu a&#160;tam sklouzl k&#160;těžítku, jež stálo na koberci na dosah ruky.</p>
			<p class="MLP_text ParaOverride-1">„Miluju tě,“ špitla Mari-Luz příliš romanticky, když na ní Jean-Pierre zůstal bezvládně ležet. „Slyšíš?“</p>
			<p class="MLP_text ParaOverride-1">Sommelier se nehýbal.</p>
			<p class="MLP_text ParaOverride-1">„No tak, Jean-Pierre, jsi těžký!“</p>
			<p class="MLP_text ParaOverride-1">Pohladila ho po vlasech a&#160;oběma rukama zvedla jeho hlavu, opírající se dosud bradou o&#160;její snědé rameno.</p>
			<p class="MLP_text ParaOverride-1">Zíraly na ni dvě nehybné, mrtvolně vypoulené oči.</p>
			<p class="MLP_text ParaOverride-1">„Bože!“</p>
			<p class="MLP_text ParaOverride-1">Ztěžka a&#160;zároveň klopotně, jako by ze sebe cosi odhazovala, se vysoukala zpod bezvládného těla a&#160;běžela k&#160;telefonu.</p>
			<p class="MLP_text ParaOverride-1">„Kristepane!“</p>
			<p class="MLP_text ParaOverride-1">Žduchla do židle, na jejíž opěradlo si Sommelier pověsil kravatu, kterou měl naposledy letos na <span class="MLP_znak_kurziva_11b">Apríla</span>. Židle se legračně zakymácela a&#160;vázanka s&#160;biliárovým motivem spadla na koberec.</p>
			<p id="_idParaDest-49" class="MLP_uroven3_nadpis ParaOverride-1">6</p>
			<p class="MLP_text_bez1radku ParaOverride-1">„Usouložila jsem ho k&#160;smrti,“ vzlykala Mari-Luz dva dny po pohřbu Jean-Pierra Sommeliera, opírajíc uslzenou tvář o&#160;Catherinino rameno.</p>
			<p class="MLP_text ParaOverride-1">„Ale prosím tě, takhle to nemůžeš brát,“ konejšila ji Catherine. „Infarkt… Byla to nešťastná náhoda, že zrovna při tom…“</p>
			<p class="MLP_text ParaOverride-1">Pohřbu se účastnili jen ti nejbližší. Ačkoli to nebylo snadné, Joan Sommelierové se podařilo s&#160;Eyesovou pomocí udržet celou věc v&#160;tajnosti. V&#160;novinách se o&#160;producentově smrti sice hodně psalo&#160;– tím spíš, že Zahrada oka Françoise Bonnarda měla jít za pár týdnů do distribuce&#160;–, avšak o&#160;jejích okolnostech nepadlo jediné slovo.</p>
			<p class="MLP_text ParaOverride-1">S&#160;Mari-Luz se Joan Sommelierová sejít nechtěla, požádala však Rika van der Eyese, aby s&#160;ní promluvil.</p>
			<p class="MLP_text ParaOverride-1">„Odpusťte, paní Joan,“ klopil čerstvý ředitel Sommelierových ateliérů oči, „ale nejsem si jistý&#160;–“</p>
			<p class="MLP_text ParaOverride-1">„Chci vědět, jak to dlouho trvalo… Prosím.“</p>
			<p class="MLP_text ParaOverride-1">Když Joan Sommelierové toho odpoledne zatelefonovali a&#160;řekli jí, co se stalo jejímu manželovi, kdesi za strašlivým leknutím a&#160;náhlou prázdnotou cítila úlevu. Dokonce se jí zdálo, že čím víc pláče, úleva nejen že přichází rychleji v&#160;chladivých doušcích, ale má dokonce jakési omamné účinky. Po půlhodině nářku cítila křišťálovou čistotu v&#160;sobě i&#160;mimo sebe.</p>
			<p class="MLP_text ParaOverride-1">„Promiňte, paní Joan… ale pokud chcete vědět něco víc o&#160;tom… přátelství…“ koktal Eyes, „měla byste si s… Mari-Luz promluvit sama…“</p>
			<p class="MLP_text ParaOverride-1">Umluvila ho. Prý by se styděla. A&#160;jelikož se „ta žena“, jak řekla, bezesporu cítí strašně, bylo by to vrcholně trapné.</p>
			<p class="MLP_text ParaOverride-1">„Užila jsem si dost,“ říkala nakonec, „když jsem se ptala lékaře z&#160;pohotovosti, kterou ‚ta žena‘ zavolala, kdy se to Jean-Pierrovi stalo a&#160;jak.“</p>
			<p class="MLP_text ParaOverride-1">Eyese překvapil teskný klid a&#160;noblesa, s&#160;jakou Joan Sommelierová mluvila. Něčeho takového si u&#160;ní dříve nevšiml.</p>
			<p class="MLP_text ParaOverride-1">Mari-Luz toho Eyesovi příliš neřekla.</p>
			<p class="MLP_text ParaOverride-1">„Víš,“ pokyvoval Eyes rozpačitě hlavou, „šéfova žena chce vědět, jak jste spolu dlouho to…“ udělal rukama gesto, naznačující jakýsi valivý pohyb.</p>
			<p class="MLP_text ParaOverride-1">Mari-Luz se cítila špinavá, celá špinavá. Brala prášky na uklidnění a&#160;na spaní, a&#160;přece nemohla usnout. Chtělo se jí odpovědět, že asi patnáct minut.</p>
			<p class="MLP_text ParaOverride-1">„Bylo to poprvé, Riku,“ řekla nakonec.</p>
			<p class="MLP_text ParaOverride-1">Pochopitelně věděl, že lže. A&#160;Mari-Luz bylo samozřejmě jasné, že to ví.</p>
			<p class="MLP_text ParaOverride-1">„Jistě,“ řekl. „Jen se to tak stalo.“</p>
			<p class="MLP_text ParaOverride-1">„Jo, jen tak.“</p>
			<p class="MLP_text ParaOverride-1">„Nemluvilas o&#160;tom s&#160;nikým…?“</p>
			<p class="MLP_text ParaOverride-1">Prý ne.</p>
			<p class="MLP_text ParaOverride-1">„Tak u&#160;toho zůstaň!“ Tón Eyesova hlasu se náhle změnil. Byl rozhodný, možná dokonce ostrý, ale klidný.</p>
			<p class="MLP_text ParaOverride-1">Tváří v&#160;tvář tomuto tónu se Mari-Luz cítila v&#160;bezpečí, poprvé po tolika dnech.</p>
			<p class="MLP_text ParaOverride-1"><span class="MLP_znak_kurziva_11b">Všudypřítomné oko</span> sledovalo jejich rozhovor s&#160;účastným zájmem.</p>
			<p class="MLP_text ParaOverride-1">„Víš… Mari-Luz…“ začal Eyes znovu koktat, „pokud jde… o&#160;pohřeb&#160;–“</p>
			<p class="MLP_text ParaOverride-1">„Proboha!“ vyjekla. „Jestli ti jde o&#160;to, že by nebylo vhodné, abych šla na pohřeb, můžeš být klidnej. Jistěže tam nepůjdu!“</p>
			<p class="MLP_text ParaOverride-1">Pohřbu filmového producenta se tedy účastnili jen ti nejbližší s&#160;výjimkou Mari-Luz. (Ta zůstala ve svém pařížském bytě a&#160;jako tolikrát od Sommelierovy smrti zírala dlouhé minuty na měděné těžítko, jež mu darovala, a&#160;jež jí přesto tak náhle zůstalo. Dotýkala se prsty výjevu, který těžítko ztvárňuje&#160;– býka i&#160;toreadora&#160;–, a&#160;je třeba říci, že poprvé v&#160;životě jí nepřišly směšné ony bubliny poslední býkovy zuřivosti, vyklouzávající z&#160;jeho nozder. Tím, jak byly nezřetelné, nepatrné, zdály se jí krásné. Ve chvíli, kdy Sommelierovi nejbližší, rozšířeni o&#160;režiséra Bonnarda, přistupovali k&#160;rakvi a&#160;loučili se s&#160;ním, dotýkala se Mari-Luz těchto bublin a&#160;mumlala: „Vyfouknutí smrti nosem.“)</p>
			<p class="MLP_text ParaOverride-1"><span class="MLP_znak_kurziva_11b">Všudypřítomné oko</span> pozorně sledovalo, jak Joan a&#160;Charlotta Sommelierovy s&#160;bílými tvářemi a&#160;měkkýma, utopenýma očima přistupují k&#160;rakvi. Po nich se s&#160;producentem loučila šestice jeho nejbližších zaměstnanců, kterou doplňoval François Bonnard, zaskočivší za Mari-Luz.</p>
			<p class="MLP_text ParaOverride-1">Giovanni, jenž pro slzy neviděl, položil Sommelierovi přes ruce orchidej&#160;– střevíčník pantoflíček. Rik van der Eyes se tvářil jako zaměstnanec pohřebního ústavu. Tereza se navoněla parfémem Baroq, který jí před časem Sommelier dal. Fatima si výjimečně nevzala žádnou ze svých broží. Gerard vypadal jako pošťák, který ztratil kabelu s&#160;dopisy, ale kterému řekli, že to nevadí. Dane měl na nohou boty s&#160;broučkem na patě&#160;– podobným chroustu&#160;–, které kdysi od Sommeliera dostal.</p>
			<p class="MLP_text ParaOverride-1">François Bonnard, pokládaje růži přes Sommelierovy ruce, nemohl zaplašit vlastní slova, která zkraje jara řekl Riku van der Eyesovi, když poprvé přilétal na Zahradu oka. Ten ho tehdy obviňoval z&#160;plagiátorství a&#160;chtěl za každou cenu vědět, proč se jeho film bude jmenovat stejně jako místo, kde žije člověk, který ho financuje. Bonnard mu mimo jiné tehdy řekl: „… Možná lze dokonce říct, že příběh filmové Zahrady oka je příběhem Jean-Pierra Sommeliera, který on ovšem tvrdě zaplatí.“</p>
			<p class="MLP_text ParaOverride-1">Nyní tato slova nemohl utišit. Vířila mu v&#160;hlavě jakoby do taktu Gershwinovy <span class="MLP_znak_kurziva_11b">Rapsodie v&#160;modrém</span>, kterou vybrala Joan Sommelierová a&#160;která se rozléhá znějícím prostorem kostela.</p>
			<p id="_idParaDest-50" class="MLP_uroven3_nadpis ParaOverride-1">7</p>
			<p class="MLP_text_bez1radku ParaOverride-1">Po otcově pohřbu trávila Charlotta hodně času s&#160;matkou. Sedávala na židli s&#160;divokým květinovým vzorem a&#160;naslouchala jemnému ťukání biliárových koulí. Zdálo se jí, že matčiny půvabné figury při biliáru jsou v&#160;halasném nesouladu s&#160;tichým povídáním, kterým matka svou hru jako by přibarvovala. Avšak o&#160;otci v&#160;těch dnech mluvila jen zřídka. V&#160;nudných smyčkách, jež Charlotta záhy prokoukla, se k&#160;ní nicméně od biliárového stolu přece jen ploužila slůvka plná ohleduplnosti.</p>
			<p class="MLP_text ParaOverride-1">„Vím, že to je pro tebe dvojnásob těžké…“ začínala třeba matka.</p>
			<p class="MLP_text ParaOverride-1">Charlotta a&#160;<span class="MLP_znak_kurziva_11b">Všudypřítomné oko</span> sledovaly klidný běh koulí po zeleném plátně.</p>
			<p class="MLP_text ParaOverride-1">„Není mi jasné, co ti policajti mají tak důležitého na práci, že ještě nepřišli na žádnou stopu,“ pokračovala. „To je tak těžké přijít na to, kdo mu to udělal?“</p>
			<p class="MLP_text ParaOverride-1">Charlotta jen přikyvovala.</p>
			<p class="MLP_text ParaOverride-1">„Je to vůbec možné?“ tišila matka hlas. „Takové krásné zvíře takhle zabít…“</p>
			<p class="MLP_text ParaOverride-1">Charlotta seděla, naslouchala ševelení slov, o&#160;nichž věděla, že jsou upřímná a&#160;že jí matka chce těmito slovy pomoci, a&#160;přece se v&#160;ní rozléval pocit nudy. Chtěla spíš mluvit o&#160;otci, scházel jí a&#160;věděla, že chybí i&#160;matce, ale bála se sama začít. Jak teď může mluvit o&#160;Hrochovi? ptala se sama sebe v&#160;duchu, dívajíc se na matčiny biliárové figury.</p>
			<p class="MLP_text ParaOverride-1">Po otcově smrti také často chodívala do kinosálu. Vlastně byla buď s&#160;matkou, nebo sama s&#160;Hitchcockovými filmy a&#160;bambusovými liturgickými předměty. Jen zřídkakdy si pustila nějaký ze sedmi snímků (a když přece, po chvíli film vypnula). Pokaždé když se posadila do některého z&#160;vínově červených křesel, očekávala, že se objeví Giovanni. Od chvíle, kdy našel Hrocha, jak leží mrtvý na okraji útesů, se jí vyhýbal. Byla si však jistá, že se dříve či později ukáže. Obávala se toho setkání, to ano; stejně jako otázky, kterou jí zahradník položí. On jediný ví, kdo Hrocha zabil. Zároveň se však těšila na to, co se jí otevře po rozhovoru s&#160;ním. Věřila, že jí pomůže se <span class="MLP_znak_kurziva_11b">stvořením světa</span>. Bohu nepomáhal nikdo. Jí pomůže zahradník.</p>
			<p class="MLP_text ParaOverride-1"><span class="MLP_znak_kurziva_11b">Všudypřítomné oko</span> shlíží na Zahradu oka ve svém nekonečném milosrdenství. Téměř v&#160;jejím středu svítí voliéra skleníku, v&#160;níž se rozlévají barvy. Giovanniho umělý svět, jejž zahradník nadevše miluje.</p>
		</div>
</body>
</html>