<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>zena_sedmi_klicu-13</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="zena_sedmi_klicu-13" xml:lang="cs-CZ">
		<div class="Z-kladn--textový-r-meček">
			<p id="_idParaDest-52" class="MLP_uroven2_kapitola ParaOverride-1">Klíčnice</p>
			<p class="MLP_text_bez1radku ParaOverride-1">Charlotta se Giovanniho nedočkala. Zahradník do kinosálu nikdy nepřišel. A&#160;ona se zase vyhýbala jeho skleníku. Smrt Jean-Pierra Sommeliera všechno oddálila. Jestliže před otcovou smrtí přestala brát Charlotta léky, po ní se opět vrátila k&#160;běžnému dennímu rytmu, jehož součástí byly po léta i&#160;prášky, předepisované rodinným lékařem. Život na Zahradě oka se postupně zpomalil, uhladil, a&#160;po několika měsících si Charlotta konečně promítla až do konce všech sedm Hitchcockových filmů, které jí zbyly po otci, přehrabujíc se bambusovými liturgickými předměty.</p>
			<p class="MLP_text ParaOverride-1">Hrocha geparda vyměnila za Hrocha Hitchcocka. To ostatně učinila už tehdy, když zvíře zabila. Nepřišlo se na to. Nikdo pochopitelně nepodezíral ji, která s&#160;gepardem vyrůstala, milovala ho a&#160;po dlouhá léta se od něj nehnula na krok. Jediný, kdo od začátku věděl, že to byla právě ona, byl Giovanni. A&#160;trvalo dlouhé čtyři roky, než si o&#160;tom spolu promluvili.</p>
			<p class="MLP_text ParaOverride-1">Během těchto čtyř let se udály dvě věci, u&#160;jejichž zrodu kdysi stál Jean-Pierre Sommelier a&#160;jež překlenuly jeho přece jen malounko úsměvnou smrt.</p>
			<p class="MLP_text ParaOverride-1">Tou první bylo ocenění Zahrady oka Françoise Bonnarda Zlatou palmou v&#160;Cannes. (Stojí za zmínku, že Charlotta viděla tento film teprve až několik měsíců po otcově smrti, třebaže premiéra se konala pár týdnů po jeho pohřbu. Promítla si ho zároveň se sedmi otcovými Hitchcockovými filmy, když se na ně dívala poprvé. Ostatně ze Sommelierových blízkých byli na premiéře Zahrady oka pouze dva lidé: Rik van der Eyes a&#160;Mari-Luz.) Charlotta doplnila pečlivě archivované rozhovory s&#160;otcem o&#160;novinové výstřižky, týkající se tohoto úspěchu Bonnardovy Zahrady oka, o&#160;recenze filmu a&#160;o&#160;rozhovory s&#160;režisérem.</p>
			<p class="MLP_text ParaOverride-1">Druhou věcí, jež se během čtyř let po Sommelierově smrti udála, bylo setkání Charlotty a&#160;Mari-Luz.</p>
			<p class="MLP_text ParaOverride-1">Ačkoli otcova smrt přeťala Charlottinu dychtivost, způsobenou nahlédnutím do jeho světa, a&#160;ona se vrátila s&#160;podivnou samozřejmostí k&#160;uklidňujícím lékům každodennosti, jeden zvyk si podržela. Během těchto čtyř let stále chodívala takřka den co den rovnou ze školy do bistra <span class="MLP_znak_kurziva_11b">Apríl</span> na džus a&#160;na koláčky.</p>
			<p class="MLP_text ParaOverride-1">Mari-Luz, jež věděla, na kterém gymnáziu v&#160;Dieppe Charlotta studuje, na ni jednou počkala před školou, u&#160;půvabné nízké cihlové zídky, v&#160;jejíž červeni se zrcadlilo slunce. Aniž valně tušila proč, neoslovila Sommelierovu dceru přímo, nýbrž šla za ní; vlastně ji sledovala, procházejíc napříč stíny domů i&#160;lidí. Připadala si zvláštně. Podivné vytržení z&#160;času, říkala si, kráčejíc za mladou ženou po bledém chodníku a&#160;proplétajíc se mezi lidmi, utajenými v&#160;pestrých barvách jejich oblečení. Ustavičně si sahala na brýle proti slunci, na hladké obroučky z&#160;imitace ebenu, jako by je chtěla sundat a&#160;jako by si to na poslední chvíli vždy rozmyslela.</p>
			<p class="MLP_text ParaOverride-1">Podivné vytržení z&#160;času, opakovala si stále pro sebe a&#160;pokračovala v&#160;němé samomluvě; Když jsem ji téměř před dvěma lety viděla naposledy, bylo to děvčátko, holčička… Jen oči, ty jí zůstaly, a&#160;plamínky rezavých vlasů. Opět se dotkla slunečních brýlí a&#160;usmála se. Jdu za ní jako špion, pomyslela si. Jean-Pierre by řekl „špion času“.</p>
			<p class="MLP_text ParaOverride-1">Už šly po nábřeží. Mari-Luz věděla od Sommeliera, že tu chodívali často na procházky, když byla Charlotta malá. Teď jsme vlastně taky na procházce, Jean-Pierre, jen Charlotta už je velká, dospělá.</p>
			<p class="MLP_text ParaOverride-1">Přímo před nimi (Mari-Luz šla asi dvacet kroků za Charlottou) se rozžaly bílé útesy, jež stráží Dieppe na jeho západním okraji. Stékalo po nich slunce. „Ty útesy jsou jak bílý lízátka,“ řekla by Charlotta před deseti jedenácti lety. Nyní však přešla silnici, míříc k&#160;bistru.</p>
			<p class="MLP_text ParaOverride-1">Když vstoupila dovnitř, Mari-Luz nějakou dobu zůstala stát před vchodem a&#160;s&#160;nepatrným úsměvem&#160;– jenž byl směsicí rozpaků, nervozity a&#160;vzpomínek&#160;– koukala na vývěsní štít. „<span class="MLP_znak_kurziva_11b">Apríl</span>,“ řekla pak tiše a&#160;vzala za kliku.</p>
			<p class="MLP_text ParaOverride-1">Charlotta seděla u&#160;druhého stolku nalevo ode dveří. Konečky jejích rezavých vlasů se dotýkaly ramen. Kromě ní a&#160;vstoupivší Mari-Luz tam byli už jen dva&#160;– nejspíš stálí&#160;– hosté. Žena v&#160;šedivém baloňáku a&#160;v&#160;kalhotách širokého střihu, opírající se důvěrně o&#160;bar a&#160;špitající si něco s&#160;číšnicí, a&#160;muž, sedící u&#160;stolku hned u&#160;baru, který měl na nohou boty, jež se nápadně podobaly domácím bačkorám. Upíjel srkavými doušky kávu a&#160;četl noviny. Pod jeho židlí ležel pes, jenž měl na tlapách zaschlé hrudky bláta.</p>
			<p class="MLP_text ParaOverride-1">Starší číšnice přinesla Charlottě nehlučnými kroky pomerančový džus a&#160;dva koláčky. Mari-Luz, jež dosud stála u&#160;dveří, si uvážlivým, měkkým pohybem, který nepostrádal šarm, sundala sluneční brýle.</p>
			<p class="MLP_text_bez1radku_-12-0- ParaOverride-1">„Ahoj, pamatuješ si na mě?“ řekla, když přistoupila k&#160;Charlottinu stolu.</p>
			<p class="MLP_text ParaOverride-1"><span class="MLP_znak_kurziva_11b">Všudypřítomné oko</span> zpozornělo.</p>
			<p class="MLP_text ParaOverride-1">Charlotta později vyprávěla Giovannimu, že jakmile si uvědomila, kdo před ní stojí, ucítila podobnou závrať jako před více jak dvěma lety, když se jí poprvé zdál sen, jak se zhroutila před bistrem <span class="MLP_znak_kurziva_11b">Apríl</span>, čímž rázem zahlédla celé své útlé dětství.</p>
			<p class="MLP_text ParaOverride-1">„Ano, ano… jistě. Dobrý den,“ odpověděla a&#160;několik zrnek cukru z&#160;koláčku, jejž nesla k&#160;ústům, zasněžilo tmavou Mari-Luzinu postavu, odrážející se v&#160;hladkém povrchu stolku.</p>
			<p class="MLP_text ParaOverride-1">„Něco pro tebe mám, Charlotto,“ řekla Mari-Luz. „Můžu?“</p>
			<p class="MLP_text ParaOverride-1">„Samozřejmě, posaďte se.“</p>
			<p class="MLP_text ParaOverride-1">„Já&#160;–“</p>
			<p class="MLP_text ParaOverride-1">„Jak jste mě našla?“</p>
			<p class="MLP_text ParaOverride-1">„Jdu za tebou už od školy,“ řekla Mari-Luz.</p>
			<p class="MLP_text ParaOverride-1">Charlotta se usmála. „Znáte tohle bistro?“ zeptala se.</p>
			<p class="MLP_text ParaOverride-1">„Vím o&#160;něm, ale jsem tu poprvé…“ přikývla Mari-Luz. „Je to tady hezký,“ dodala rozpačitě.</p>
			<p class="MLP_text ParaOverride-1">Předpokládala sice správně, že Sommelierova dcera nezná okolnosti otcovy smrti, avšak nebyla si jistá, zda neví, že vztah jejího otce k&#160;Mari-Luz nebyl pouze pracovní. Proto ty rozpaky.</p>
			<p class="MLP_text ParaOverride-1">„Tatínek vám o&#160;tomhle bistru říkal?“ zeptala se Charlotta a&#160;kous­la do koláčku a&#160;na jejích rtech se zaleskl rubín marmelády.</p>
			<p class="MLP_text ParaOverride-1">Dívala se do Mari-Luziny snědé tváře, ale namísto ní viděla úplně jiné obrázky&#160;– dva roky staré: Mari-Luz vystupuje z&#160;Philippova vrtulníku a&#160;v&#160;křehkých lodičkách kráčí po trávníku k&#160;jejich domu, kde na ni čeká otec. V&#160;té době byla na Zahradě oka stále. Matka bývala během jejích návštěv zamlklejší než jindy a&#160;hrála biliár s&#160;virtuózní precizností; Charlotta vždy cítila při pohledu na Mari-Luz neodbytný stud. A&#160;k&#160;této vzpomínce se navíc Charlottě přiřadila ještě jedna, úzce s&#160;ní související: Leží s&#160;Hrochem ve vysoké trávě a&#160;pozoruje matku, která líbá Giovanniho nenasytnými, prudkými polibky, stahuje ho do trávy a&#160;obkročmo si na něj sedá.</p>
			<p class="MLP_text ParaOverride-1">Mari-Luz na Charlottinu otázku neodpovídala, a&#160;ona ji tedy zopa­kovala: „O&#160;bistru <span class="MLP_znak_kurziva_11b">Apríl</span> víte od tatínka?“ řekla.</p>
			<p class="MLP_text ParaOverride-1">„Ano, ano, zmiňoval se o&#160;něm.“</p>
			<p class="MLP_text ParaOverride-1">Charlotta se upřeně zahleděla na koláček ve své ruce a&#160;potichu řekla:</p>
			<p class="MLP_text ParaOverride-1">„Je to zvláštní, Mari-Luz, sedět tu zrovna s&#160;vámi. A&#160;po takové době.“</p>
			<p class="MLP_text ParaOverride-1">Mari-Luz sáhla do kabelky a&#160;vytáhla z&#160;ní tmavou lahvičku. Postavila ji vedle okrového talířku s&#160;koláčkem.</p>
			<p class="MLP_text ParaOverride-1">„Jen jsem ti chtěla dát tohle,“ řekla.</p>
			<p class="MLP_text ParaOverride-1">„Parfém?“</p>
			<p class="MLP_text ParaOverride-1">Charlotta uchopila lahvičku za titěrné hrdélko a&#160;začala si ji prohlížet.</p>
			<p class="MLP_text ParaOverride-1">„Dostala jsem to od tvého otce. Víš, jak pořád dával svým nejbližším zaměstnancům nějaký dárky. Tak tohle je jeden z&#160;nich.“ Mari-Luz ještě chtěla dodat, že jí ho Sommelier dal před téměř třemi lety na Apríla, ale pak jen pevně stiskla rty.</p>
			<p class="MLP_text ParaOverride-1">„A&#160;proč mi to dáváte? Dostala jste ho vy.“</p>
			<p class="MLP_text ParaOverride-1">Mari-Luz se usmála.</p>
			<p class="MLP_text ParaOverride-1">„V&#160;té lahvičce je sotva pár kapek. Půjde se tím párkrát navonět… A&#160;já jsem pořád nemohla přijít na vhodnou příležitost, kdy ho použít, tak jsem si říkala&#160;–“</p>
			<p class="MLP_text ParaOverride-1">„<span class="MLP_znak_kurziva_11b">Poslední mramor</span>?“ přerušila ji Charlotta, čtouc jemný nápis z&#160;mosazného uzávěru…</p>
			<p class="MLP_text ParaOverride-1">„Hm,“ přikývla Mari-Luz. „Pěknej název, že?“</p>
			<p class="MLP_text ParaOverride-1">Charlotta kývla hlavou a&#160;lehounce se usmála.</p>
			<p class="MLP_text ParaOverride-1">„Tobě určitě nebude dělat problémy,“ pokračovala Mari-Luz, „najít vhodnou příležitost, kdy a&#160;jak těch pár kapek zužitkovat.“</p>
			<p class="MLP_text ParaOverride-1">Starší číšnice, jako by nechtěla rušit jejich rozhovor, se teprve nyní přišla Mari-Luz zeptat, co si bude přát. Prý nic, už odchází.</p>
			<p class="MLP_text ParaOverride-1">„Počkejte ještě!“ řekla Charlotta.</p>
			<p class="MLP_text ParaOverride-1">Mari-Luz už vstala ze židle a&#160;nasadila si sluneční brýle týmž měkkým, uvážlivým pohybem, kterým si je prve sundala a&#160;který byl obestřen zvláštní, samozřejmou ladností.</p>
			<p class="MLP_text ParaOverride-1">„Líbila se vám,“ pokračovala Charlotta, „Bonnardova Zahrada oka? Ptám se… Byla jste tehdy na premiéře, že? Viděla jsem vaši fotku v&#160;novinách.“</p>
			<p class="MLP_text ParaOverride-1">„Líbila. Moc se mi líbila. Je to dojemnej… film.“</p>
			<p class="MLP_text ParaOverride-1">Charlotta, obracejíc v&#160;prstech lahvičku s&#160;parfémem, řekla:</p>
			<p class="MLP_text ParaOverride-1">„Taky ho mám ráda.“</p>
			<p class="MLP_text_bez1radku_-12-0- ParaOverride-1">Rozhovory s&#160;Françoisem Bonnardem, recenze Zahrady oka a&#160;nespočet článků, rozebírajících ocenění Bonnardova filmu Zlatou palmou v&#160;Cannes, to všechno, spolu se spoustou interview s&#160;Jean-Pierrem Sommelierem, leželo zapomenuto v&#160;Charlottině pokoji. Mika Nilile a&#160;Erika Sürrotová, milenci Zahrady oka, vypadali na snímcích, nedbale archivovaných Charlottou, skvěle. Ale jako by na tyto fotografie, jakož i&#160;na rozhovory s&#160;Bonnardem a&#160;někdejší hitchcockovská povídání s&#160;producentem Zahrady oka, ronila prach právě Sommelierova smrt. Všechny tyto materiály spí&#160;– vlastně spaly do setkání Charlotty s&#160;Mari-Luz&#160;– v&#160;šanonech v&#160;Charlottině pokoji jako v&#160;prachových peřinách.</p>
			<p class="MLP_text_bez1radku_-12-0- ParaOverride-1">„Giovanni…“</p>
			<p class="MLP_text ParaOverride-1">Zahradník se pomalu otočil. Její hlas poznal pochopitelně okamžitě. Avšak ve skleníku ho neslyšel od Sommelierovy, respektive Hrochovy smrti.</p>
			<p class="MLP_text ParaOverride-1">„Charrlotta?“ zaráčkoval prudce a&#160;dychtivě, jako by nevěřil vlastním uším.</p>
			<p class="MLP_text ParaOverride-1">„Můžu…?“</p>
			<p class="MLP_text ParaOverride-1">Zahradník se na ni dlouze zahleděl (avšak nedívá se jí do očí, nýbrž na ústa&#160;– jako vždy).</p>
			<p class="MLP_text ParaOverride-1">„Charrlotta,“ zadrnčel znovu jakoby pro sebe.</p>
			<p class="MLP_text ParaOverride-1">Stojí ve dveřích skleníku a&#160;její oči lačně hltají stovky barev orchidejí, jež v&#160;uplynulých čtyřech letech vídala jen skrz teplé a&#160;vlhké sklo zahradníkovy voliéry. Kdyby lačnost Charlottina pohledu byla s&#160;to vysvětlit tu strašnou Hrochovu smrt, mohl by ji Giovanni pohladit po vlasech, protože pohled mladé ženy byl nadevše přesvědčivý.</p>
			<p class="MLP_text ParaOverride-1">„Giovanni…“ řekla znovu hlasem, v&#160;němž byl znát prosebný tón, „můžu za tebou dovnitř?“</p>
			<p class="MLP_text ParaOverride-1">„Charrlotta vždy může,“ odpověděl.</p>
			<p class="MLP_text_bez1radku_-12-0- ParaOverride-1">Před čtyřmi lety, po smrti Jean-Pierra Sommeliera, převzal Giovanni neoficiálně, ve vší tichosti, avšak se svrchovanou samozřejmostí funkci majordoma Zahrady oka. Joan Sommelierová si ho tehdy zavolala a&#160;řekla jen: „Budu teď potřebovat pomoci.“</p>
			<p class="MLP_text ParaOverride-1">Zahradník přikyvoval mohutnou vyholenou hlavou.</p>
			<p class="MLP_text ParaOverride-1">„Rrád pomůžu paní Joan,“ řekl.</p>
			<p class="MLP_text ParaOverride-1">„Ještě něco, Giovanni!“</p>
			<p class="MLP_text ParaOverride-1">Giovanni se k&#160;ní otočil, zíraje do země.</p>
			<p class="MLP_text ParaOverride-1">„Mohl bys, prosím, zapomenout tam na to…, co se mezi námi stalo? Nevím, proč jsem to udělala.“</p>
			<p class="MLP_text ParaOverride-1">„Paní Joan byl sama,“ řekl. „Giovanni nic neví.“</p>
			<p class="MLP_text ParaOverride-1">Joan Sommelierová se od té doby takřka o&#160;nic, co se týkalo provozu Zahrady oka, nemusela starat. To jí vyhovovalo. Daleko více se totiž začala zajímat o&#160;práci v&#160;ateliérech, a&#160;třebaže Rik van der Eyes pracoval ve funkci ředitele znamenitě, často jezdila do Paříže a&#160;o&#160;dění v&#160;Ateliérech Sommelier chtěla být informována. Neměla tudíž čas na provozní věci okolo Zahrady oka. Věděla, že Giovanni je zastane skvěle; což se stalo.</p>
			<p class="MLP_text ParaOverride-1">Něco ji však přece jen trápilo: vztah zahradníka k&#160;Charlottě. Po celý Charlottin život byl přece téměř jako její otec. Avšak rázem jako by se Giovanniho příchylnost vůči ní, nesoucí v&#160;sobě zrnka takěřka otcovské intimnosti, vytratila.</p>
			<p class="MLP_text ParaOverride-1">„Co se mezi vámi stalo?“ zeptala se jednou.</p>
			<p class="MLP_text ParaOverride-1">„Giovanni nemůže říct paní Joan,“ odpověděl.</p>
			<p class="MLP_text ParaOverride-1">„Charlotta tě potřebuje, Giovanni!“</p>
			<p class="MLP_text ParaOverride-1">„Taky Giovanni Charrlottu. Jenom Charrlotta může sprravit, co se stalo. Až bude žena, třeba sprraví.“</p>
			<p class="MLP_text ParaOverride-1">Joan Sommelierová tehdy řekla, že tedy dobrá, nebude se mezi ně plést. Nakonec se však přece jen zeptala:</p>
			<p class="MLP_text ParaOverride-1">„Ale máš ji rád? Potřebuji, abys ji měl rád.“</p>
			<p class="MLP_text ParaOverride-1">„Giovanni rrád Charrlotta jako nikoho na světě,“ zněla tenkrát, před čtyřmi lety, zahradníkova odpověď.</p>
			<p class="MLP_text_bez1radku_-12-0- ParaOverride-1">A&#160;nyní tedy stojí Charlotta ve dveřích skleníku. Těžko říci, co dalo onen poslední, neoblomný podnět k&#160;tomu, aby konečně znovu vstoupila do vlhkého tepla Giovanniho skleněné voliéry, zahradníkova umělého světa, v&#160;němž vládnou barvy kvetoucích orchidejí. Práh, je-li možno říci, že má skleník práh, Charlotta překročila, teprve když zahradník řekl své „Charrlotta vždy může“.</p>
			<p class="MLP_text ParaOverride-1">Pomalu a&#160;mlčky se blíží k&#160;jedné z&#160;drobných laviček, nad nimiž se sklánějí papoušci z&#160;tmavého ebenového dřeva. Jak má začít? Na kterou lavičku si má sednout? Třeba na tu, kde si před čtyřmi lety přehrávala rozhovor s&#160;otcem&#160;– posedlá, nasáklá tím, co od něj slyšela&#160;– a&#160;kde ji pak našel Giovanni? Ne, to ne. V&#160;sevřené bílé dlani pevně, ale klidně drží lahvičku <span class="MLP_znak_kurziva_11b">Posledního mramoru</span>.</p>
			<p class="MLP_text ParaOverride-1">Do tohoto okamžiku vlastně pořádně neví, co Giovanniho na Hrochově smrti nejvíce zasáhlo. Co bezprostředně zapříčinilo, že se od ní odtáhl a&#160;po dlouhé čtyři roky se jí mlčky vyhýbal. Dlouho si myslela, že ji trestá za to, že geparda zabila. Když však tehdy dostala od Mari-Luz pár kapek parfému, pročež se opět, zlehounka, avšak důsledně začala vracet k&#160;otcovu hitchcockovskému světu, pozvolna tuto myšlenku opustila. Ne, bude to jinak.</p>
			<p class="MLP_text ParaOverride-1">Charlotta jde, svírajíc <span class="MLP_znak_kurziva_11b">Poslední mramor</span> v&#160;dlani, tichými kroky po chodníčku ze zeleného mramoru, z&#160;něhož se linou paprsky těžkého lesku, směrem k&#160;Giovannimu. Když došla až k&#160;němu a&#160;ucítila zahradníkův pot, ukázala na lavičku, vedle níž stál.</p>
			<p class="MLP_text ParaOverride-1">„Posadím se,“ řekla.</p>
			<p class="MLP_text ParaOverride-1">„Taky… posadím,“ zamumlal zahradník, otíraje si ruce o&#160;manšestrové kalhoty, jež se lesknou matným sluncem a&#160;potem z&#160;jeho růžových dlaní.</p>
			<p class="MLP_text ParaOverride-1">Charlotta si všimla, že drobný ebenový papoušek, sklánějící se nad pestrobarevnou lavičkou, je zahalený závojem vlhkosti. Třpytí se na něm tisíce titěrných kapiček.</p>
			<p class="MLP_text ParaOverride-1">„Bylo mi smutno, Giovanni,“ řekla a&#160;položila mu s&#160;dětskou důvěrností dlaň na stehno.</p>
			<p class="MLP_text ParaOverride-1">Zahradník se neovládnutelně zachvěl, jako dítě, jemuž se chce čurat.</p>
			<p class="MLP_text ParaOverride-1">„Mně čtyři rroky smutno,“ zaráčkoval. „Giovanni se nemohl dočkat Charrlotty.“</p>
			<p class="MLP_text ParaOverride-1"><span class="MLP_znak_kurziva_11b">Všudypřítomné oko</span> čeká, co bude.</p>
			<p class="MLP_text_bez1radku_-12-0- ParaOverride-1">Charlottu udivilo, že se nenaplnilo, čeho se obávala. Totiž že bude muset ze sebe soukat slova vysvětlení za pozorného, avšak těžkého a&#160;neoblomného zahradníkova mlčení. Kdepak; mluvil jenom Giovanni. O&#160;Zahradě oka, orchidejích, o&#160;tom, jak je dobře, že paní Joan ponechala všechno tak, jak tomu bylo za jejího otce. „I&#160;Fatima… tady mohla zůstat,“ usmíval se dokonce zahradník, „i když Charrlotta tupou Fatimu už nepotřebuje… Ty hnusný její šperrky,“ mlel páté přes deváté, „a&#160;furrt ty pomerranče,“ drnčel. Aniž zmizel mírný úsměv z&#160;jeho tlusté tváře, nebo se třeba jen malounko zachvěl, začal mluvit o&#160;Hrochovi, jak mu „ťampal po kytičkách“, a&#160;na Charlottu při tom ani nepohlédl.</p>
			<p class="MLP_text ParaOverride-1">„Proč jsi za mnou nikdy nepřišel… do kinosálu?“ řekla tiše, osmělena přívalem jeho slov.</p>
			<p class="MLP_text ParaOverride-1">Zadíval se na ni stále se usmívaje.</p>
			<p class="MLP_text ParaOverride-1">„Giovanni nezabil… přítele,“ zavrtěl hlavou. „A&#160;Giovanni nebyl ten, komu nestál drruhý přítel za to, aby se… svěřil. Jo, jo, jo, svěřil.“</p>
			<p class="MLP_text ParaOverride-1">Charlottu, dívající se před sebe na květy orchidejí, napadlo, zda by za Giovannim přišla, kdyby nechtěla stvořit svět. Ano, přišla by i&#160;tak. Chyběl jí.</p>
			<p class="MLP_text ParaOverride-1">„Já vlastně nevím, proč jsem to udělala,“ řekla. „Teda… znám ten důvod. Ale když se na to dívám z&#160;výšin těch vyvanulých čtyř let, nemůžu pochopit, že jsem ho dokázala zabít. To ty léky… Nebrala jsem je. Hrocha jsem milovala.“ Odmlčela se a&#160;dodala: „A&#160;miluju.“</p>
			<p class="MLP_text ParaOverride-1">Očekávala, že se jí nyní bude ptát na cokoli z&#160;období těsně před otcovou smrtí, také na to, jak dokázala bodnout geparda nožem do krku, když se k&#160;ní tak tulil. Jeho pružné tělo se k&#160;ní tisklo i&#160;těsně před tím. Černé skvrny ji šimraly na nahých předloktích a&#160;dlouhé Hrochovy vousy zase na hřbetech dlaní. Očekávala zahradníkovy otázky, jež by pomohly roztočit vír jejích omluvných, všezdůvodňujících slov. Avšak Giovanni mlčí, dívaje se před sebe do hladkých blesků kvetoucích orchidejí.</p>
			<p class="MLP_text ParaOverride-1">„Tatínek…“ vydechla Charlotta s&#160;obtížemi, „mi během natáčení Zahrady oka&#160;– víš, toho posledního filmu, co financoval&#160;– řekl, jak se to má s&#160;těmi jeho nejbližšími zaměstnanci. S&#160;tebou, Eyesem, Fatimou…“</p>
			<p class="MLP_text ParaOverride-1">Přerušil ten výčet jmen rázným, netrpělivým přikývnutím, aniž na ni pohlédl.</p>
			<p class="MLP_text ParaOverride-1">„… Prozradil mi, proč je vás zrovna sedm a&#160;proč každej z&#160;vás je z&#160;jiné země. Ty jsi Ital, Eyes Belgičan…“</p>
			<p class="MLP_text ParaOverride-1">Znovu to několikeré přikývnutí mohutnou vyholenou lebkou, až se flanelová košile s&#160;ostrůvky látky vybledlými od sluníčka na zahradníkových širokých zádech napnula.</p>
			<p class="MLP_text ParaOverride-1">„Ty víš, Giovanni, proč si vybral lidi zrovna z&#160;těchto sedmi zemí?“ zeptala se nervózně.</p>
			<p class="MLP_text ParaOverride-1">„Ne-e, jsem zahrradník,“ řekl, ale stále pokyvoval hlavou, což čeřilo povislou kůži na jeho šíji a&#160;ta pableskovala jako peřej potůčku.</p>
			<p class="MLP_text ParaOverride-1">Nebude si toho přikyvování všímat. Ale musí říct, že jí to příliš neulehčuje.</p>
			<p class="MLP_text ParaOverride-1">„No a&#160;taky mi ukázal,“ pokračuje Charlotta, „ty bambusové liturgické předměty, vyřezávané podle tvých návrhů. Zkrátka, dověděla jsem se, že vás sedm vlastně reprezentuje sedm kostelů, co byly postavené v&#160;zemích, odkud pocházíte. A&#160;navíc na začátku tohohle všeho bylo sedm tatínkových nejoblíbenějších Hitchcockových filmů. To byl jeho svět. Mně ty kostely, vy a&#160;filmy přijdou jako pasti, <span class="MLP_znak_kurziva_11b">oka</span>, co si tatínek nakladl a&#160;co vlastně určovaly jeho život. Proplétal se jen mezi nimi, jako by jel na vlnící se niti. Taky jsem mu to řekla.“</p>
			<p class="MLP_text ParaOverride-1">Charlotta sklouzla pohledem k&#160;Giovannimu, ale zahlédla pouze papouška z&#160;ebenového dřeva, zahaleného v&#160;pláštěnce ze stříbřitých kapiček vlhkosti, jak se sklání nad jeho bledou lebkou.</p>
			<p class="MLP_text ParaOverride-1">„Krrásná svět pana Sommelierra,“ promluvil konečně zahradník. „Žádný… pasti, žádný… <span class="MLP_znak_kurziva_11b">oka</span>. Krrásná svět,“ ráčkoval, „o kterrým nikdo neví. Jako Giovanniho svět,“ máchl těžkou paží, na jejímž konci se zablýskla béžová tlapa, směrem k&#160;orchidejím, z&#160;kterých nespouštěl vodnaté oči. „Jako tenhle… Giovanniho svět… barrvy pod sklem.“</p>
			<p class="MLP_text ParaOverride-1">„Tys o&#160;tom nevěděl?“ řekla Charlotta tiše.</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">Zatímco doznívalo zahradníkovo syté „ne“, Charlotta sháněla myšlenky do hloučku. Nezbývá už nic jiného než Hroch. Gepard byl nahrazen Hitchcockem.</p>
			<p class="MLP_text ParaOverride-1">„Vzpomínáš si,“ řekla, „jak byl tatínek v&#160;Bretani na natáčení Zahrady oka a&#160;tys nás pozval, mě a&#160;maminku, k&#160;sobě? Prohlíželi jsme si fotky.“ V&#160;tu chvíli uviděla Charlotta opět onen obraz, jenž má už napořád s&#160;touto návštěvou spojený: Matka líbá Giovanniho, stahuje ho do trávy, obkročmo si na něj sedajíc. „Vzpomínáš si?“ zaplašila opakovaným máchnutím otázky pevná matčina stehna s&#160;nafialovělými vějířky stínu vysoké trávy, stehna tisknoucí se k&#160;Giovanniho silným bokům.</p>
			<p class="MLP_text ParaOverride-1">Zahradník jen sotva postřehnutelně přikývl.</p>
			<p class="MLP_text ParaOverride-1">„Tehdy sis prohlížel fotku Alfreda Hitchcocka, a&#160;on byl na ní tak tlustej, žes řekl, že vypadá jako hroch. A&#160;mně v&#160;tom okamžiku všechno, co jsem do té doby tušila o&#160;tatínkově světě&#160;– o&#160;kterém mi později řekl, že jsem ho počala já, když jsem se jako dítě zhroutila před tím dieppským bistrem <span class="MLP_znak_kurziva_11b">Apríl</span>&#160;–, tohle všechno mi rázem do sebe zapadlo s&#160;jemným, sladkým zaduněním. A&#160;taky ten můj sen, co se mi tehdy už několik měsíců zdál…!“</p>
			<p class="MLP_text ParaOverride-1">„Charrlotta vyprrávěla sen Giovannimu,“ řekl zahradník&#160;– dívaje se stále před sebe na barvy orchidejí, náhle tvrdé jako diamant&#160;– hlasem, jenž připomínal vláčný sametový tón, kterým se dětem čtou pohádky.</p>
			<p class="MLP_text ParaOverride-1">„V&#160;tom snu se mi přece vracelo… jak jsem si přála jako dítě hrocha… A&#160;teď tu byl. Vlastně je!“</p>
			<p class="MLP_text ParaOverride-1">Giovanni k&#160;ní poprvé otočil vyholenou bledou hlavu (jaký kontrast s&#160;Charlottinými rezavými vlasy!), a&#160;učinil to pohybem tak pomalým, jako by mu hlava ztěžkla Charlottiným vyprávěním.</p>
			<p class="MLP_text ParaOverride-1">„A&#160;tamten Hrroch,“ řekl, „ten prrvní… musela odejít na vrrcholku útesů, mezi…“ Odmlčel se, snad hledaje to jediné správné slůvko. „…&#160;Mezi bílými kameny?“ dopověděl.</p>
			<p class="MLP_text ParaOverride-1">„Ano, nejspíš ano. Ale to až pak.“</p>
			<p class="MLP_text ParaOverride-1">„Pak?“ Stále se na mladou ženu díval.</p>
			<p class="MLP_text ParaOverride-1">„Až mi tatínek, když se vrátil z&#160;Bretaně, pověděl všechno o&#160;svém světě. Uchvátilo mě to. <span class="MLP_znak_kurziva_11b">Uchvátilo</span> je správné slovo. A&#160;zapomněla jsem si vzít léky. Nikdy se mi to nestalo. Až tehdy. A&#160;ten právě mně zjevený svět se zmnožil, oddělil se od <span class="MLP_znak_kurziva_11b">tamtoho</span>!“ prudce máchla rukou a&#160;bodla narůžovělým ukazováčkem, jako by jím chtěla propíchnout sklo Giovanniho voliéry&#160;– „a vylétl vysoko nad něj… Potom jsem prášky už nebrala schválně. A&#160;byla jsem si jistá, že Hrocha Hitchcocka můžu mít jen na úkor Hrocha geparda! A&#160;tak jsem to udělala… na vrcholku útesů, mezi kameny, co připomínají zasněžené želví krunýře…“ Pohlédla na zahradníka a&#160;dodala: „… v hebké trávě, kterou jsem vždycky hladívala.“</p>
			<p class="MLP_text ParaOverride-1">Giovanni několikrát zaškubal širokými rameny a&#160;usmál se na ni; jako by jeho úsměv zažehlo těch několik nervních pohybů. A&#160;zadíval se mělkýma očima na její drobnou dlaň, sevřenou v&#160;pěst, kde pod bříšky prstů prosvítalo něco tmavého. Pak ji pomalu rozevřel.</p>
			<p class="MLP_text ParaOverride-1">„Co to máš?“ řekl. „Pěknej flaštička.“</p>
			<p class="MLP_text ParaOverride-1">„Parfém, a&#160;neuhodneš od koho.“</p>
			<p class="MLP_text ParaOverride-1">„Le Marrbrre Derrnierr,“ četl pomalu z&#160;mosazného uzávěru.</p>
			<p class="MLP_text ParaOverride-1">„<span class="MLP_znak_kurziva_11b">Poslední mramor</span>. A&#160;dala mi ho Mari-Luz. Asi před dvěma lety.“</p>
			<p class="MLP_text ParaOverride-1">„Mari-Luz?“ řekl.</p>
			<p class="MLP_text ParaOverride-1">„Prý ho kdysi dostala od tatínka. Ještě tam trošku zůstalo. Po tatínkově smrti nevěděla, k&#160;jaké příležitosti ho použít. Já prý budu vědět.“</p>
			<p class="MLP_text ParaOverride-1">„Charrlotta urrčitě dobře použije.“</p>
			<p class="MLP_text ParaOverride-1">„Víš, kde mi ho dala? V&#160;bistru <span class="MLP_znak_kurziva_11b">Apríl</span>. Přišla tam za mnou.“</p>
			<p class="MLP_text ParaOverride-1">„<span class="MLP_znak_kurziva_11b">Aprríl</span>,“ řekl.</p>
			<p class="MLP_text ParaOverride-1">„Nepřišels za mnou do tatínkova kinosálu čtyři roky,“ řekla. „Ale teď tam se mnou půjdeš…“</p>
			<p class="MLP_text ParaOverride-1">„Giovanni nikdy neviděl film,“ řekl, „krromě Chaplinových grrotesek.“</p>
			<p class="MLP_text ParaOverride-1">„To je dobře.“</p>
			<p class="MLP_text ParaOverride-1">„Giovanni půjde s… Charrlottkou… do kinosálu,“ řekl.</p>
			<p class="MLP_text ParaOverride-1"><span class="MLP_znak_kurziva_11b">Všudypřítomné oko</span> naslouchalo jejich rozhovoru, jenž byl jen tichou předzvěstí obrazů zítřka, které oko vidělo, jako film, už nyní a&#160;které Charlotta uchystala na sedm týdnů blížícího se léta.</p>
			<p class="MLP_text ParaOverride-1">Pohled z&#160;prosklené kabiny Philippova vrtulníku&#160;– letícího nad krajem po staletí nazývaným Zahrada oka k&#160;rezidenci, jíž dal její zakladatel Jean-Pierre Sommelier jméno podle místa, kde ji nechal vystavět&#160;–, tento pohled se nemění. Zůstává stejný pro všechny, kdo k&#160;Zahradě oka filmového producenta přilétali. Ať po jeho smrti, ať za jeho života.</p>
			<p class="MLP_text ParaOverride-1">Napřed se objeví oko pastvin&#160;– rozlehlý symetrický kruh, který dal kraji jméno&#160;–, rámované bělmem vápencového podloží. Napravo se tříští olověné vody oceánu o&#160;útesy jako ze sněhu, měníce se snad šlehnutím kouzelníkovy hůlky v&#160;perlivou pěnu, tající v&#160;modrozelených hlubinách. Velké bílé kameny na vrcholu útesů, ozáří-li je chladné slunce, se mění v&#160;zrcadla. A&#160;nyní už je vidět Sommelierova Zahrada oka: světlý dům s&#160;třemi řadami oken, jež vsakují normandské nebe, uložený v&#160;huňaté kožešině zahrady. Císařovnou zahrady je voliéra skleníku, na které lze zahlédnout plovoucí oblaka, jejichž stíny jako by se plazily po skle; a&#160;do nich jsou vystřelovány štíhlé šípy mlžných barev květin, kterých jsou ve skleníku tisíce.</p>
			<p class="MLP_text ParaOverride-1">Kdo ví, třeba François Bonnard, režisér Zahrady oka, filmu, jejž úsměvně koloruje titěrná krajka smrti jeho producenta, natáčel úvodní záběry bretaňské scény, pracovně nazývané „znásilnění Anne“, z&#160;vrtulníku právě pod vlivem svého někdejšího příletu na Sommelierovu Zahradu oka.</p>
			<p class="MLP_text ParaOverride-1">Přistáváme.</p>
			<p class="MLP_text_bez1radku_-12-0- ParaOverride-1">Zkraje své první návštěvy v&#160;kinosálu byl Giovanni maličko nesvůj. Charlotta si jeho neklidnou, klátivou chůzi směrem k&#160;bílému plátnu a&#160;ustavičné pohledy k&#160;oknům, zataženým těžkými rudými závěsy, vysvětlila tím, že zahradníkovi schází světlo. Vínově rudé přítmí mu zkrátka nedělá dobře. Avšak během promítání Bonnardovy Zahrady oka se uklidnil, seděl tiše a&#160;pozorně sledoval děj filmu. Jenom při scéně „znásilnění Anne“ si zakrýval oči a&#160;choulil se do sedadla.</p>
			<p class="MLP_text ParaOverride-1">„Líbilo se ti to?“ zeptala se, když film skončil.</p>
			<p class="MLP_text ParaOverride-1">Giovanni seděl bez hnutí, díval se před sebe na prázdné bílé plátno a&#160;rukama si podpíral bradu.</p>
			<p class="MLP_text ParaOverride-1">„Líbilo,“ řekl. A&#160;po malé odmlce dodal: „Dojemnej… film.“</p>
			<p class="MLP_text ParaOverride-1">Charlotta se usmála. Úplné stejně přece hodnotila Bonnardovu Zahradu oka Mari-Luz, když jí dávala parfém. Taky říkala, že je dojemná.</p>
			<p class="MLP_text ParaOverride-1">„Ale bál ses trošku,“ pohlédla na zahradníka něžně, „při té scéně s&#160;lovcem motýlů…“</p>
			<p class="MLP_text ParaOverride-1">„Bál,“ řekl zahradník, „bál jsem se… Ale Giovanni myslí,“ dodal váhavě, „že to dobře dopadlo. Že jo?“ ujišťoval se.</p>
			<p class="MLP_text ParaOverride-1">Charlotta mlčky přikývla a&#160;otevřela komodu, v&#160;níž jako za života jejího otce byly naskládány bambusové kopie liturgických předmětů sedmi evropských barokních kostelů, výkresy architektonického řešení těchto sedmi chrámů a&#160;také literatura o&#160;nich. Navíc tu bylo sedm krabic s&#160;Hitchcockovými filmy. Patří přece k&#160;těm kostelům. Dala je sem po setkání s&#160;Mari-Luz, které Charlottě znovu obnažilo otcův svět a&#160;obnovilo její zájem o&#160;něj. Své místo tu má také lahvička z&#160;tmavého prolamovaného skla s&#160;mosazným uzávěrem, v&#160;níž zbývá několik kapek <span class="MLP_znak_kurziva_11b">Posledního mramoru</span>. Nepatří na toaletní stolek.</p>
			<p class="MLP_text ParaOverride-1">Chvilku se dívala do otevřené komody, a&#160;jako by zapomněla na zahradníka, stále sedícího na sedadle, z&#160;něhož se koukal na Zahradu oka, začala si z&#160;krabic pro sebe číst názvy filmů, napsané Hitchcocko­vou rukou: <span class="MLP_znak_kurziva_11b">Ptáci</span>, <span class="MLP_znak_kurziva_11b">Psycho</span>, <span class="MLP_znak_kurziva_11b">Marnie</span>, <span class="MLP_znak_kurziva_11b">Vertigo</span>, <span class="MLP_znak_kurziva_11b">Provaz</span>, <span class="MLP_znak_kurziva_11b">Okno do dvora</span>, <span class="MLP_znak_kurziva_11b">Běsnění</span>.</p>
			<p class="MLP_text ParaOverride-1">„Pojď, prosím tě, sem, Giovanni!“ řekla a&#160;otočila se k&#160;zahradníkovi.</p>
			<p class="MLP_text_bez1radku_-12-0- ParaOverride-1">Během necelé hodiny mu povyprávěla všechno, co jí řekl otec. Všecičko. Zahradník seděl po celou dobu na zemi vedle komody, a&#160;dívaje se Charlottě na ústa, naslouchal a&#160;tu a&#160;tam zlehka pokývl hlavou. Architektonická řešení chrámů, jež kolem něho do půlkruhu průběžně rozkládala, jako by ho nezajímala. Liturgické předměty z&#160;bambusu jakbysmet. Ovšem jen do té doby, než Charlottin hlas utichl. Potom sklopil oči, krátce a&#160;roztržitě na ni znovu pohlédl a&#160;klekl si k&#160;rozloženým výkresům, které Charlotta během uplynulé hodiny zatěžovala bambusovými monstrancemi, ciborii a&#160;mešními konvičkami, aby se zpátky nesrolovaly. Pozorně výkresy prohlížel, přelézal po kolenou od jednoho k&#160;druhému, kličkuje mezi řezbářskými dílky jako lyžař mezi slalomovými brankami. S&#160;tichou úzkostí se vždy díval, aby nic z&#160;toho, čím Charlotta výkresy zatížila, neporazil. Jako mihotavý stín ptačích křídel tu a&#160;tam zašelestilo tmavým prostorem kinosálu jeho „hm, mhm, hm-hm“. A&#160;zase: „Mmm, hmhmhm, mhm.“</p>
			<p class="MLP_text ParaOverride-1">V&#160;něco podobného vůbec nedoufala. Až se zalekla. Máloco zná lépe než tuto podivnou zahradníkovu hudbu, komponovanou hluchým a&#160;slepým zaujetím, nezemským okouzlením. Od útlého dětství je Charlottě nad slunce jasnější, že tyto Giovanniho tóny jsou fanfárou hranou k&#160;odchodu každému, kdo se nachází v&#160;jeho přítomnosti. Ne, nemusí odejít. Naopak, může zůstat&#160;– plazit se po břiše, zpívat, nadávat, dělat kotrmelce nebo se třeba vysvléct do naha. Zahradník na něho pohlédne a&#160;zahraje mu:</p>
			<p class="MLP_text ParaOverride-1">„Hm, mhm, hm, mmm.“</p>
			<p class="MLP_text ParaOverride-1"><span class="MLP_znak_kurziva_11b">Všudypřítomné oko</span> laškovně pomrkává do rytmu (na „hm“&#160;– mrkne jednou, na „mhm“ dvakrát, na „mmm“ zůstává tři vteřiny zavřené).</p>
			<p class="MLP_text ParaOverride-1">Když byla dítě, nesnášela tyto děsivě náhlé chvíle, jež většinou přicházely stejně pyšně jako sluneční světlo, které zalije otevřené dveře, nebo bouře v&#160;horách. A&#160;ve skleníku, kde spolu trávili tolik času, když byla malá, a&#160;zahradník vyprávěl a&#160;smál se jako dítě, ležel zčistajasna namodralý sníh a&#160;chlad. Giovanniho „hm“ nebo „mhm“ znamenalo konec hry, konec zábavy, konec všeho, čehokoli, co až dosud těšilo duši malého děvčátka. Většinou tomu předcházel dlouhý, neměnný pohled na milované orchideje. Pak se zahradník postavil, vkráčel po tenkém mramorovém chodníčku mezi květy a&#160;spustil svou hudbu v&#160;komíhavém rytmu. Jako by tam malá Charlotta nebyla. Nevnímal. Její otec tyto okamžiky naopak bůhvíproč miloval, a&#160;třebaže i&#160;on byl často tím, kdo byl v&#160;takové chvíli zahradníkem přehlížen jako panák z&#160;bledého vosku, nejen že je Giovannimu toleroval, ale snad ho dokonce fascinovaly. „Šťastný člověk,“ říkával usmívaje se. „Jako bychom byli průhlední. To květiny nejsou.“</p>
			<p class="MLP_text ParaOverride-1">Avšak dnes Giovanniho strnulé zaujetí Charlottu těší; a&#160;ten počáteční úlek, když zahradník spustil své „hmhm“, Charlotta připisuje právě vzpomínkám z&#160;dětství. Nenapadlo ji, že by na zahradníka mohl tatínkův svět zapůsobit tak silně. Tím lépe pro ni. <span class="MLP_znak_kurziva_11b">Stvoření světa</span>, kvůli němuž se tohle všechno děje, bude snazší. Sladce se usmívá. Giovanni, stále na kolenou, kličkuje mezi bambusovými brankami.</p>
			<p class="MLP_text ParaOverride-1">Nakonec se zastavil u&#160;otevřených dvířek komody a&#160;dřepl si. Kývl hlavou k&#160;sedmi krabicím s&#160;Hitchcockovými filmy a&#160;výraz v&#160;jeho tváři, zakryté křídlem stínu, se změnil. Rozsvěcovala ji obvyklá dobrácká roztržitost.</p>
			<p class="MLP_text ParaOverride-1">„Zahrradu oka už Giovanni viděl,“ zaráčkoval, „ale chce vidět taky… Hitchcockův filmy. Všech sedm!“</p>
			<p class="MLP_text ParaOverride-1">„Můžeme začít hned, Giovanni,“ řekla Charlotta, „jestli chceš. Co je libo? Ptáky, Marnie, Běsnění…?“</p>
			<p class="MLP_text ParaOverride-1">„Dnes ne! Zítrra.“</p>
			<p class="MLP_text ParaOverride-1">„Jsi v&#160;pořádku?“ zeptala se, když viděla, jak Giovanni s&#160;vyholenou hlavou na stranu sleduje unavené komíhání vínově rudého závěsu, jímž jsou zatažena okna. Anebo hledá hranici, v&#160;níž je filmové přítmí probodeno jasným světlem zahrady?</p>
			<p class="MLP_text ParaOverride-1">„Giovanni v&#160;pořádku naprrostým,“ usmál se na ni něžně.</p>
			<p class="MLP_text_bez1radku_-12-0- ParaOverride-1">V&#160;následujících dnech, mezi promítáním Hitchcockových filmů, Charlotta tichým hlasem, jako by se bála, aby svůj scénář <span class="MLP_znak_kurziva_11b">stvoření světa</span> nezaplašila, řekla Giovannimu o&#160;sedmitýdenní cestě po Evropě. Zahradník, jenž si při sledování filmů ustavičně zakrýval oči těžkýma rukama, dívaje se škvírou mezi prsty jako dítě, jen přikyvoval.</p>
			<p class="MLP_text ParaOverride-1">„Poprrosím Daneho,“ říkal, „aby se staral o&#160;kytičky, o&#160;skleník.“</p>
			<p class="MLP_text ParaOverride-1">Charlotta se měkce a&#160;šťastně smála, pohazujíc ohnivými vlasy, a&#160;její bílá pleť zářila v&#160;šeru kinosálu jako křišťál.</p>
			<p class="MLP_text ParaOverride-1">„To je jediné, co tě trápí, Giovanni?“ ptala se. „A&#160;co ta sedminásobná svatokrádež, na kterou se chystáme?“</p>
			<p class="MLP_text ParaOverride-1">„My nebudem krrást. Budem… vyměňovat! To rrozdíl! Velká rrozdíl. Bambus, kterrej rrozkvétá a&#160;hyne zároveň ve všech zemích, kde se pěstuje, vykvete v&#160;sedmi městech…“</p>
			<p class="MLP_text ParaOverride-1">„Tobě se to opravdu líbí, že Giovanni? Neděláš to jen kvůli mně?“</p>
			<p class="MLP_text ParaOverride-1">„… V&#160;sedmi kostelech pana Sommelierr bambus vykvete! Pěkný. Móc pěkný!“</p>
			<p class="MLP_text ParaOverride-1">Charlotta přikývla.</p>
			<p class="MLP_text ParaOverride-1">„A&#160;ty jsi, Charrlottka, klíčnice světa pana Sommelierra<span class="CharOverride-2"><span id="footnote-000-backlink"><a class="_idFootnoteLink _idGenColorInherit" href="../Text/zena_sedmi_klicu_016.xhtml#footnote-000">1</a></span></span>…“</p>
			<p class="MLP_text ParaOverride-1">Znovu se tak jiskřivě zasmála. Kapičky Charlottina smíchu se třpytí v&#160;přítmí kinosálu, na vínově rudých sedadlech, dotýkají se bílého filmového plátna.</p>
			<p class="MLP_text ParaOverride-1">„S&#160;maminkou jsi už mluvil?“ zeptala se po chvíli.</p>
			<p class="MLP_text ParaOverride-1">„Jo, jo, Giovanni mluvil s&#160;paní Joan. Divila se, že chci jet s&#160;tebou, ale je rráda, že se o&#160;Charrlottku postarrám. Jenom se vyptávala paní Joan, prroč si Charrlottka vybrrala zrrovna tyhle města na prrázdninovou cestu. Ptala se, prroč zrrovna Paříž, Antverrpy, Lublaň, Řím, Porto, Valencie, Prraha… A&#160;usmívala se paní Joan, když se ptala…“</p>
			<p class="MLP_text ParaOverride-1">„Hm,“ přikývla Charlotta. „Ona to nejspíš ví. Nebyla jsem si jistá, jestli jí to tatínek řekl&#160;– o&#160;vás sedmi, o&#160;kostelech, o&#160;sedmi Hitch­cockových filmech. Proto se usmívala, zná ta města od něj.“</p>
			<p class="MLP_text ParaOverride-1">„No…“ zamumlal Giovanni, „ale neví paní Joan, co chcem udělat!“</p>
			<p class="MLP_text ParaOverride-1">„Pokud jsi jí to neřekl…“</p>
			<p class="MLP_text ParaOverride-1">„Neřekl ani slovo! Jsem… zahrradník!“ zaráčkoval Giovanni dotčeně.</p>
			<p class="MLP_text ParaOverride-1"><span class="MLP_znak_kurziva_11b">Všudypřítomnému oku</span> se také chce zaráčkovat „jsem zahrradník“.</p>
			<hr class="HorizontalRule-1"/>
			<div class="_idFootnotes">
				<div id="footnote-000" class="_idFootnote">
					<p class="MLP_pozn_pod_carou ParaOverride-1"><a class="_idFootnoteAnchor _idGenColorInherit" href="../Text/zena_sedmi_klicu_016.xhtml#footnote-000-backlink">1</a>  Sommelier znamená ve francouzštině klíčník.</p>
				</div>
			</div>
		</div>
</body>
</html>