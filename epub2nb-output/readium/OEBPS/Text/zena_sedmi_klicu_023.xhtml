<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>zena_sedmi_klicu-20</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="zena_sedmi_klicu-20" xml:lang="cs-CZ">
		<div class="Z-kladn--textový-r-meček">
			<p id="_idParaDest-59" class="MLP_uroven2_kapitola ParaOverride-6">7. Neděle</p>
			<p class="MLP_citat ParaOverride-1">Sedmého dne dokončil Bůh své dílo, které konal. <br/>A&#160;Bůh požehnal a&#160;posvětil sedmý den, neboť v&#160;něm <br/>přestal konat veškeré své stvořitelské dílo.</p>
			<p class="MLP_text_bez1radku_-12-0- ParaOverride-1">Pro <span class="MLP_znak_kurziva_11b">Všudypřítomné oko</span> je tedy neděle svátkem. Dnem odpočinku, pomalých procházek a&#160;rozjímání. Ještě během letu v&#160;mohutném skleněném motýlu, kterým je pro Charlottu Philippův vrtulník, si usmyslela, že tato skutečnost by se rozhodně měla projevit na jejich týdenním pobytu v&#160;Praze.</p>
			<p class="MLP_text ParaOverride-1">„Giovanni, co bys řekl tomu, kdybychom chodili na koupaliště?“ řekla, sotva přistáli kus za Prahou na malém sportovním letišti.</p>
			<p class="MLP_text ParaOverride-1">Philippe se usmál.</p>
			<p class="MLP_text ParaOverride-1">„Jak chodili?“ zeptal se zahradník.</p>
			<p class="MLP_text ParaOverride-1">„No, párkrát se zajdeme vykoupat…“</p>
			<p class="MLP_text ParaOverride-1">„Další změna plánu?“ řekl Giovanni podezíravě.</p>
			<p class="MLP_text ParaOverride-1">„Ale ne,“ zasmála se, „tentokrát ne. Zbývá poslední tatínkův barokní kostel, chrám svatého Jana Nepomuckého, a&#160;taky závěrečnej Hitchcockův film&#160;– <span class="MLP_znak_kurziva_11b">Běsnění</span>. Myslíš, že se hodí k&#160;Tereze?“</p>
			<p class="MLP_text ParaOverride-1">„Giovanni myslí…“ Zarazil se a&#160;dodal trochu zkormouceně a&#160;potichu: „Ale jo, hodí se <span class="MLP_znak_kurziva_11b">Běsnění</span>, jo, jo.“</p>
			<p class="MLP_text_bez1radku_-12-0- ParaOverride-1">Ubytování si rezervovali telefonicky z&#160;Lublaně v&#160;centru města, v&#160;hotelu U&#160;Tří pštrosů. A&#160;v&#160;intencích toho, co si Charlotta usmyslela, byl celý následující týden jednou nekonečnou procházkou, sluncem zalitým výletem. Na Kampě hladívali hebká prohnutí labutích krků, krmili ptáky z&#160;ruky („zvláštní podoba <span class="MLP_znak_kurziva_11b">běsnění</span>,“ napadlo nejednou Charlottu), s&#160;dětskou radostí sledovali zářivě bílé smyčky racků, kteří se lačně vrhali po kouscích housek, jež jim házeli. Chodili se koupat. S&#160;lehkostí a&#160;bezstarostností výletníků plavali v&#160;postříbřené vodě, brčkem usrkávali limonády pod rozehřátými slunečníky. A&#160;Charlotta si byla jistá, že to je sen. Měla na mysli pobyt v&#160;Praze, ale i&#160;to, co předcházelo. Kdepak, říkala si, v&#160;Paříži jsem nikoho nezapíchla, a&#160;usrkávala chladivý oranžový nápoj, z&#160;něhož napřed vyndala titěrný bílý slunečníček, který pro ni byl milou replikou slunečníku, pod nímž seděli. Její rty se bezděky dotýkaly kostek ledu. Od těchto prázdninových slastí jen odbíhala na Hradčany, do kostela svatého Jana Nepomuckého, nevynechala jedinou mši, sledujíc s&#160;nepřítomným úsměvem, kudy jsou do sakristie odnášeny liturgické předměty. A&#160;zase se vracela k&#160;Giovannimu v&#160;bílých plátěných kalhotách a&#160;bílém tričku, jenž ji často sledoval starostlivým pohledem.</p>
			<p class="MLP_text ParaOverride-1">I&#160;film <span class="MLP_znak_kurziva_11b">Běsnění</span> od Alfreda Hitchcocka, jejž přisoudila tomuto chrámu, jakož i&#160;české služebné a&#160;kuchařce Tereze, měl pro ni letní, slunečnou atmosféru s&#160;hřebínky perlivých vlnek na povrchu.</p>
			<p class="MLP_text_bez1radku_-12-0- ParaOverride-1">Na otázku, kterou položila Giovannimu po příletu do Prahy&#160;– zda se Hitchcockovo <span class="MLP_znak_kurziva_11b">Běsnění</span> k&#160;Tereze hodí&#160;–, si během jediného prázdninového týdne ze sedmitýdenní <span class="MLP_znak_kurziva_11b">pouti</span> po Evropě musela několikrát odpovědět záporně. Příběh vraha, který škrtí ženy kravatou a&#160;místo nějž je dopaden a&#160;odsouzen někdo úplně jiný, Charlottě spíše ladil s&#160;další postavou Zahrady oka. Ačkoli si uvědomovala, že takto myslet na svého otce je zlomyslné a&#160;hříšné.</p>
			<p class="MLP_text ParaOverride-1">Navzdory tomu však dohlédla, aby si Giovanni v&#160;neděli večer pečlivě uvázal otcovu kravatu s&#160;biliárovým motivem a&#160;utáhl uzel až k&#160;tuhému bílému límečku. Vůbec toho dne dbala zvláště úzkostlivě, aby zahradník v&#160;tmavě šedém obleku a&#160;ona v&#160;černém kostýmu vypadali co možná nejlépe.</p>
			<p class="MLP_text ParaOverride-1">Dlouho, předlouho stála v&#160;pokoji před zrcadlem, v&#160;němž jako by se odrážel ostýchavý večerní hluk z&#160;Karlova mostu, posetý lesklými střípky rozžatých hvězd, a&#160;kouzlem se měnil v&#160;její bílou postavu v&#160;černém prádle, kterou v&#160;zrcadle pozorovala. Charlottina alabastrová pokožka hlučně kontrastovala s&#160;černou krajkou podprsenky, z&#160;níž stoupaly obloučky ňader, a&#160;kalhotek, ke kterým se natahovaly ostré homole kyčlí. Takřka neviditelné, vlhké odlesky <span class="MLP_znak_kurziva_11b">Posledního mramoru</span>&#160;– byly tak nepatrné, že lze spíše mluvit o&#160;příslibech vůně&#160;– nanesla zprvu do obou podpaždí. Parfém se jen matně zaleskl jako rampouch v&#160;chladném slunečním paprsku odcházejícího zimního dne. Potom přišly na řadu jamky za ušima (smaragdové náušnice, jež si bůhvíproč nasadila předem, se vesele rozhoupaly), a&#160;nakonec tmavnoucí čárka, ztrácející se mezi ňadry. Vůně se unaveně vznesla a&#160;Charlotta se usmála.</p>
			<p class="MLP_text ParaOverride-1">Když stoupali oněmělou ulicí nahoru na Hradčany&#160;– byl to její nápad, že půjdou pěšky&#160;–, nemohla se zbavit jistého slavnostního pocitu. Pod rezavými vlasy jí třaskal ohňostroj syté radosti a&#160;úlevy.</p>
			<p class="MLP_text ParaOverride-1">Těžké dveře barokního chrámu nechtěly povolit, vydávajíce skřípavé, chrčivé zvuky. V&#160;jednom z&#160;blízkých domů se rozsvítilo v&#160;oknech. Mysleli si už, že vrata nepovolí, když vtom se nehlučně otevřela, jako by někdo zevnitř vzal za kliku.</p>
			<p class="MLP_text ParaOverride-1">Dveře do sakristie vypáčila Charlotta daleko lehčeji. Jenom v&#160;nich tichounce luplo. Giovanni už rozestavoval na oltáři bambusové kopie. Všimla si, že se znovu vzrušeně usmívá. Jako pokaždé. Ačkoli se to opakovalo už posedmé, pro zahradníka celý rituál představoval vždy čerstvý zážitek. Jakmile bambusové liturgické předměty stály na svém místě, poodstoupil od oltáře a&#160;posvítil si na ně. Sotva chladné světlo proťalo tmu kostela, uslyšel hluk, jakýsi úder, Charlottin výkřik.</p>
			<p class="MLP_text ParaOverride-1">„Tak to přece jen nebyl sen!“ supěla Charlotta ztěžka.</p>
			<p class="MLP_text ParaOverride-1">„Co to&#160;–“ zamumlal.</p>
			<p class="MLP_text ParaOverride-1">Zprvu zahlédl míhající se stíny jakéhosi zápasu, odrážející se od světla svítilny, položené na stole. Rozrazil dveře. Charlotta s&#160;kýmsi mluvila a&#160;zuřivě se bránila řemenu kabelky, který sama sobě utahovala okolo krku. Stíny patřily jí, všechny. Nikdo další tam nebyl.</p>
			<p class="MLP_text ParaOverride-1">Stoupala už jen k&#160;bílému světlu. Nic než světlo. Někam letěla, avšak byla by s&#160;to přísahat, že nikoli Philippovým vrtulníkem.</p>
			<p class="MLP_text_bez1radku_-12-0- ParaOverride-1">„Giovanni?“</p>
			<p class="MLP_text ParaOverride-1">„Ano, Charrlottka?“ odpověděl zahradník s&#160;úsměvem.</p>
			<p class="MLP_text ParaOverride-1">„Tohle je přece…“</p>
			<p class="MLP_text ParaOverride-1">„Co?“</p>
			<p class="MLP_text ParaOverride-1">„My jsme…?“</p>
			<p class="MLP_text ParaOverride-1">„Charrlottka, už zase?“ řekl zahradník starostlivě.</p>
			<p class="MLP_text ParaOverride-1">„Zase?“</p>
			<p class="MLP_text ParaOverride-1">„No, už dva dny takhle Charrlottka blbne. Jako by nás neviděla.“</p>
			<p class="MLP_text ParaOverride-1">„Nás?“</p>
			<p class="MLP_text ParaOverride-1">„Mě a&#160;Philippa. Občas se chováš, jako bys nás nevnímala. Dva dny, Charrlottka, už to trrvá.“</p>
			<p class="MLP_text ParaOverride-1">„Tohle je přece&#160;–“ rozhlížela se Charlotta kolem sebe. Očima ohmatávala vínově rudé čalounění křesel, těžké závěsy, sahající až k&#160;zemi. Bílé plátno s&#160;roztaženou, elektronicky ovládanou oponou.</p>
			<p class="MLP_text ParaOverride-1">„Kinosál pana Sommelierr. Jsme na Zahrradě oka. Paní Joan měl rradost, že už jsme doma,“ řekl Giovanni.</p>
			<p class="MLP_text ParaOverride-1">„Maminka?“ zašeptala Charlotta.</p>
			<p class="MLP_text ParaOverride-1">„Ale no tak. Před chvílí se s&#160;ní Charrlottka zdrravila,“ ráčkoval zahradník poněkud netrpělivě.</p>
			<p class="MLP_text ParaOverride-1">Charlotta se stále rozhlíží okolo. Za oknem tlumeně zpívá drozd. Po chvíli její pohled sklouzl k&#160;otevřené komodě, u&#160;které oba stojí. Uvnitř se lesknou originály liturgických předmětů, místo nichž rozestavěli na oltářích sedmi chrámů jejich bambusové kopie.</p>
			<p class="MLP_text ParaOverride-1">Giovanni řekl:</p>
			<p class="MLP_text ParaOverride-1">„Už… kvetou!“</p>
			<p class="MLP_text ParaOverride-1">„Jsem unavená, Giovanni,“ odpověděla, ale pak se matně usmála. „A&#160;co přehoz pro pražský kostel, líbil se ti?“</p>
			<p class="MLP_text ParaOverride-1">„Charrlottka myslí ty tři biliárrový krravaty pana Sommelierr? Úplně stejný… jako ta… co měl Giovanni půjčenou na krrku? Móóc pěkný. Jo, to se Giovannimu líbilo.“</p>
			<p class="MLP_text ParaOverride-1">Charlotta jde pomalu ke dveřím.</p>
			<p class="MLP_text ParaOverride-1">„Pojď, Giovanni,“ povídá, hledíc udiveně na žlutý lesk liturgických předmětů v&#160;komodě.</p>
			<p class="MLP_text ParaOverride-1">Tak tohle je tedy výsledek mého <span class="MLP_znak_kurziva_11b">stvoření světa</span>!?</p>
			<p class="MLP_text ParaOverride-1">Nahlas však řekne:</p>
			<p class="MLP_text ParaOverride-1">„Zavři ty dvířka, Giovanni,“ a&#160;zlatavý lesk monstrancí, ciborií a&#160;kropáčů je pomalu uzavírán v&#160;komodě.</p>
			<p class="MLP_text ParaOverride-1">Ale kdepak, tohle nemá se <span class="MLP_znak_kurziva_11b">stvořením</span> tvého <span class="MLP_znak_kurziva_11b">světa</span> nic společného, říká pohled <span class="MLP_znak_kurziva_11b">Všudypřítomného oka</span>, které láskyplně objímá svoji zahradu.</p>
		</div>
</body>
</html>